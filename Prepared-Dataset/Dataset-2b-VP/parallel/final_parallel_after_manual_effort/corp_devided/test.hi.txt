मौजूदा समय की ग्यारहवीं और चौदहवीं सदी के बीच तेलुगु साहित्य के त्रिदेव माने जाने वाले कवियों नन्नाया, टिक्काना तथा इर्राना ने आंध्र महाभारतम् की रचना की।
संभवत: तेलुगु में इस महान महाकाव्य की रचना के साथ ही तेलुगु साहित्य आकार लेने लगा था।
तेरहवीं सदी में गोनाबुडडा रेड्डी द्वारा रचित रंगनाथ रामायण, रामायण की विषय वस्तु पर तेलुगु में एक विशिष्ट रचना थी।
यह महान साहित्यिक रचना अब तेलुगु संस्कृति का एक अभिन्न अंग बन चुकी है।
तेलुगु की समृद्ध साहित्यिक और व्याकरणिक परंपराएं है।
तेलुगु भाषा में प्रबंधम् जैसे बहुत से साहित्यिक रूप बहुतायत में पाए जाते हैं जो कि काव्यात्मक रूप में लिखी गई कहानियां है।
तेलुगु साहित्य में एक विशिष्ट शैली भी प्रयोग होती है जिसे चंपू कहते है जो कि गद्य और पद्य का सुदंर मिश्रण है।
जनसामान्य को तेलुगु साहित्य अधिक आसानी से समझें आए तथा इस भाषा में अधिक प्रशंसकों को आकर्षित करने के जिए द्विपद अथवा दोहे, शतक अथवा सौ पद लिखे गए।
इनमें दसरथी शतक और वेमना शतक शामिल हैं।
प्रवस्तु चिन्नय सूरी की तेलुगु व्याकरण को बहुत देन है जिन्होंने इस भाषा के व्याकरण पर बहुत अनुसंधान किए और 19वीं सदी में बाला व्याकरणमु लिखी।
सोलहवीं और सत्रहवीं सदी को तेलुगु साहित्य का स्वर्ण युग माना जाता है।
तेलुगु साहित्य में प्रथम मौलिक काव्यात्मक उपन्यास कला पूर्णोदयम की रचना पिंगालियु सूरणा ने की थी जो कि तेलुगु प्राचीन काव्य के प्रवर्तक थे।
कृष्ण देव राय की अमुक्त माल्यध को, जिसमें शानदार काव्यगत शैली में इहलौकिक और परलौकिक आख्यान का प्रयोग एक रोचक कहानी सुनाने के लिए किया गया था, पेढ़न्ना के मनु चरित्र के साथ ही एक महाकाव्य माना जाता है।
तेलुगु साहित्य में आधुनिकता की प्रवृत्ति नौवीं सदी में शुरू हुई जिसमें सात प्रभावशाली लेखक हुए।
गुरजाड़ा वैंकट अप्पा राव, जिन्हें आधुनिक तेलुगु साहित्य का जनक माना जाता है, ने एक ऐसी काव्य शैली का अनुकरण किया जो शुद्ध, प्रांजल, जीवंत तथा स्पष्ट थी।
उन्होंने कन्या सुलकम की रचना की जो कि सामाजिक सुधार के अपने स्पष्ट संदेश के लिए ऐतिहासिक नाटक माना जाता है।
सामाजिक उद्धार के लिए समर्पित दूसरा तेलुगु उपन्यास है उन्नव लक्ष्मी नारायण का माला पल्ली, जो कि एक स्वतंत्रता सेनानी थे और उन्होंने अस्पृयता के विरुद्ध लड़ाई भी लड़ी।
तेलुगु में साहित्यिक आंदोलन आज़ादी के बाद भी उसी सशक्तता के साथ जारी रहा है।
बहुत से प्रख्यात लेखकों ने इस भाषा के विकास और समृद्धि में योगदान दिया है।
विश्वनाथ सत्यनारायण को, जिन्होंने 100 से अधिक रचनाओं का सृजन किया, 1970 में उनकी लोकप्रिय पुस्तक रामायण कल्पवृक्षम के लिए भारतीय ज्ञानपीठ पुरस्कार प्रदान किया गया था।
डॉ सी नारायण रेड्डी को 1988 में विश्वंबरा के लिए ज्ञानपीठ पुरस्कार प्रदान किया गया था।
देवियो और सज्जनो,
भारत में चार भारतीय भाषाओं, तमिल, संस्कृत, तेलुगु एवं कन्नड़ को प्राचीन भाषाओं का दर्जा दिया गया है।
तेलुगु भाषा, जिसे बहुत प्राचीन जीवंत समृद्ध सांस्कृतिक विरासत का गौरव प्राप्त है, को 2008 में भारत की प्राचीन भाषा घोषित किया गया था।
तेलुगु, आंध्रप्रदेश के अलावा आज देश के बहुत से हिस्सों जैसे कि पांडिचेरी, तमिलनाडु, कर्नाटक में बोली जाती है।
यह देश के तटों से दूर तक भी पहुंच चुकी है।
तेलुगु बोलने वाले भारतवंशी अमरीका, यू.के, ऑस्ट्रेलिया, न्यूजीलैंड, कनाडा, मलेशिया, सिंगापुर, मारीशस तथा दक्षिण अफ्रीका में काफी संख्या में मौजूद हैं।
यह महत्वपूर्ण है कि तेलुगु भाषा और सभ्यता की प्राचीनता का और आगे अन्वेषण किया जाए।
तेलुगु को प्राचीन भाषा घोषित करने के बाद अब यह हमारी जिम्मेदारी है कि इसके स्वस्थ संवर्धन तथा विकास के लिए हर संभव प्रयास किए जाएं ताकि आने वाली पीढ़ी को उस वृहत ज्ञान और विचारों का लाभ मिल सके जो कि इस भाषा में निहित हैं।
आज के युवाओं के बीच तेलुगु भाषा और साहित्य के बारे में जागरूकता पैदा करने के लिए ठोस योजनाएं बनाए जाने की जरूरत है।
अब तक तेलुगु के इतिहास पर जो भी अनुसंधान कार्य हुए हैं उन्हें समेकित करने तथा नई अनुसंधान परियोजनाओं का पता लगाने और उन्हें प्रोत्साहित करने के प्रयास किए जाने चाहिए।
लोक प्रशासन तथा शिक्षा में भी तेलुगु के प्रयोग को लोकप्रिय बनाया जाना चाहिए।
भाषाएं केवल संप्रेषण का साधन नहीं होती।
हमारी भाषाएं और साहित्य हमारी विरासत हैं।
वे हमारे समाज की जड़ों का निर्धारण करती हैं तथा उनका प्रतिबिंबन होती हैं।
साहित्य को केवल सरकार के सहयोग से ही बढ़ावा नहीं दिया जा सकता।
मैं सभी भागीदारों का आह्वान करता हूं कि वे भारतीय भाषाओं और साहित्य को प्रोत्साहन तथा बढ़ावा देने के लिए सार्थक योगदान दें।
भारतीय भाषाओं में सर्जनात्मकता तथा प्रतिभा की कोई कमी नहीं है।
जहां अंग्रेजी में भारतीय कवियों की रचनाओं ने दुनिया भर को अचंभित किया है वहीं हमें भारतीय भाषाओं को अधिक प्रचारित करने के अवसर प्रदान करने चाहिए ताकि भारतीय साहित्य में निहित सर्जनात्मकता का दुनिया भर में प्रचार हो सके।
चौथा विश्व सम्मेलन यहां उपस्थित प्रख्यात व्यक्तियों, कवियों, लेखकों, बुद्धिजीवियों तथा कलाकारों के लिए तेलुगु भाषा को एक नई दिशा और परिकल्पना प्रदान करने का अवसर है।
मुझे बताया गया है कि यह सम्मेलन 37 वर्षों के लम्बे अंतराल के बाद आंध्रप्रदेश में हो रहा है।
इस तरह के सम्मेलन और जल्दी-जल्दी आयोजित करना उपयोगी रहेगा।
मुझे विश्वास है कि इस सम्मेलन से जो विचार और कार्यबिंदु निकल कर आएंगे उनको राज्य सरकार द्वारा परीक्षण करके उन्हें वास्तविकता में बदलने के लिए उपाय किए जाएंगे।
मैं इस महत्त्वपूर्ण कार्य के लिए यहां बड़ी संख्या में उपस्थित तेलुगु भाषी लोगों को शुभकामनाएं देता हूं।
मैं इस सम्मेलन की शानदार सफलता की कामना करता हूं।
धन्यवाद,
जय हिंद!
इलाहाबाद के इस ऐतिहासिक शहर में, इस दीक्षांत व्याख्यान के लिए आकर मुझे बहुत खुशी हो रही है।
गंगा, यमुना और पौराणिक सरस्वती के संगम पर बसा हुआ इलाहाबाद परंपरागत रूप से आध्यात्मिकता, ज्ञान और अध्ययन का केंद्र रहा है।
यह भारत के स्वतंत्रता आंदोलन का केंद्र भी था और इस शहर के नागरिकों ने हमारे स्वतंत्रता संघर्ष की अगुआई की।
मोतीलाल नेहरू राष्ट्रीय प्रौद्योगिकी संस्थान की आधारशिला 3 मई, 1961 को पंडित जवाहरलाल नेहरू ने तब रखी थी जब यह क्षेत्रीय इंजीनियरिंग कॉलेज कहलाता था, और श्री लाल बहादुर शास्त्री ने इसकी इमारत का उद्घाटन 18 अप्रैल, 1965 में किया था।
उनके द्वारा जिस संस्थान को सृजित और पोषित किया गया था, आज वह तकनीकी शिक्षा के सर्वोत्तम संस्थान के रूप में विकसित हो चुका है।
भारत सरकार ने इस संस्थान के कार्यों को मान्यता देते हुए इसे राष्ट्रीय महत्त्व के संस्थान का दर्जा प्रदान किया है।
यह प्रसन्नता की बात है कि संस्थान के सभी 14 विभाग आज पीएच.डी. कार्यक्रम की सुविधा प्रदान कर रहे हैं।
मैं इस गरिमामयी संस्थान से निकल रहे सभी युवाओं को बधाई देता हूं और उम्मीद करता हूं कि भविष्य में वे देश की प्रगति की राह में अमिट छाप छोड़ेंगे।
क्रय शक्ति की तुलना के आधार पर हम विश्व की तीसरी सबसे बड़ी अर्थव्यवस्था है।
हमारा देश विकास की दर के मामले में दुनिया भर की सबसे बड़ी अर्थव्यवस्थाओं में चीन के बाद दूसरे स्थान पर है।
पिछले नौ वर्षों में से छह वर्षों के दौरान हमने 8 प्रतिशत से अधिक की विकास दर बनाए रखी है।
यद्यपि, वैश्विक आर्थिक मंदी के कारण वर्ष 2010-11 से विकास दर कुछ कम हुई है परंतु भारत इस संकट का सामना करने में सफल रहा है और उसने शानदार सहनशीलता दिखाई है।
भारत की इस सहनशीलता के पीछे का एक प्रमुख कारक है आजादी के बाद से ही उच्चतर शिक्षा के क्षेत्र में इसकी मजबूत आधारशिला।
शिक्षा के माध्यम से हम बौद्धिक पूंजी का निर्माण करते हैं तथा ऐसी कुशल कार्मिक शक्ति का सृजन करते हैं जो कि सीधे राष्ट्रीय उत्पाद में योगदान कर सकती है।
अनुसंधान शिक्षा का एक उन्नत उत्पाद है।
अनुसंधान से नवान्वेषण, प्रौद्योगिकीय प्रगति तथा प्रक्रिया की सटीकता आती है जिससे बाद में उत्पाद के क्षेत्रों में बदलाव आता है और भावी विकास के लिए क्षमता पैदा होती है।
हमारे देश में उच्च शिक्षा के ढांचे में उद्विकास लाने का यह एक महत्त्वपूर्ण क्षण है।
हमारे पास आशावादी होने का कारण मौजूद है।
वर्ष 2011-12 को समाप्त वित्तीय वर्ष के अंत में हमारे पास कुल 659 उपाधि प्रदान करने वाले संस्थान तथा 33023 कॉलेज थे।
उच्च शिक्षा संस्थानों में पंजीकरण जो 2006-07 में 1.39 करोड़ था, 2011-12 में बढ़कर 2.18 करोड़ हो गया।
उच्च शिक्षा में सकल पंजीकरण अनुपात मौजूदा 18 प्रतिशत से बढ़ाकर 2016-17 तक 25 प्रतिशत करने का लक्ष्य रखा गया है।
तथापि हमारी उपलब्धियों के बावजूद, यह माना जाता है कि हमारे देश की शिक्षा प्रणाली में मात्रा और गुणवत्ता दोनों की बढ़ोत्तरी अपेक्षित है।
हमारे विद्यार्थियों की संख्या की जरूरत पूरी करने के लिए हमें अभी बहुत से विश्वविद्यालयों तथा तकनीकी संस्थानों की जरूरत है।
तथापि, हमें सबसे ज्यादा जरूरत अच्छी शिक्षा प्रदान करने की है।
मैं आप लोगों को यह बात बताना चाहता हूं कि हाल ही की रिपोर्टों में यह देखकर मुझे बहुत निराशा हुई है कि विश्व के 200 बेहतरीन विश्वविद्यालयों की सूची में भारत का एक भी विश्वविद्यालय अथवा संस्थान नहीं है।
मुद्दा यह नहीं है कि क्या उस सर्वेक्षण रिपोर्ट में हमारे विश्वविद्यालयों और संस्थानों की सही स्थिति दर्शाई गई है या नहीं।
हमारी बढ़ती अर्थव्यवस्था के लिए अनुरूप, हमें अपनी उच्च शिक्षा के स्तर को इतनी ऊंचाई पर पहुंचाना होगा जिससे हम निरपवाद रूप में विश्व में दसवें अथवा कम से कम पचासवें स्थान पर तो हों ही।
आज के वैश्विक परिवेश में भारतीय संस्थानों को न केवल भारत में सर्वोत्तम विश्वविद्यालय बनने का बल्कि खुद को ऐसे विश्वस्तरीय विश्वविद्यालयों के रूप में स्थापित करने का लक्ष्य तय करना चाहिए जहां अनुसंधान, शिक्षण और अध्ययन का अंतरराष्ट्रीय स्तर हो।
उच्च स्तर बनाए रखने के लिए विवविद्यालयों को खुद को उच्चीकृत करते रहना चाहिए।
उन्हें न केवल अवसंरचना में निवेश करना चाहिए और शिक्षा प्रदान करने में नवीनतम् प्रौद्योगिकी का प्रयोग करना चाहिए बल्कि लब्धप्रतिष्ठित संकाय सदस्य नियुक्त करने चाहिए और बदलते समय के अनुसार अपने पाठ्यक्रम और पाठ्यचर्या में बदला करते रहना चाहिए।
अनुसंधान और नवान्वेषण की गति को प्रोत्साहित करने वाला पाठ्यक्रम विकसित करने की बहुत जरूरत है।
अनुसंधान एक ऐसा प्रमुख क्षेत्र है जिसमें शानदार संभावनाएं है और जहां व्यवस्थित प्रयास की आवश्यकता है।
गत वर्ष हमारे देश में स्नातक और उससे ऊपर की पढ़ाई कर रहे लगभग 260 लाख विद्यार्थी थे जबकि केवल एक लाख पीएच.डी. विद्यार्थी थे।
हम अनुसंधान और नवान्वेषण में बहुत से अन्य देशों से पीछे हैं।
वर्ष 2010 में भारतीयों द्वारा पेटेंट के लिए लगभग 6 हजार आवेदन दिए गए थे जो चीनियों के 3 लाख, जर्मनों के लगभग 1.7 लाख, जापानियों के 4.64 लाख और अमरीकियों के 4.2 लाख आवेदनों के मुकाबले बहुत कम हैं।
भारतीयों के पेटेंट आवेदनों की संख्या विश्व के कुल आवेदनों का मात्र 0.30 प्रतिशत था।
भारत सरकार की 12वीं योजना कार्यनीति में उच्चतर शिक्षा के क्षेत्र में अनेक पहलें शामिल हैं।
इनमें अधिक केन्द्रीय विश्वविद्यालयों की स्थापना, तकनीकी शिक्षा और दूरवर्ती शिक्षण, अकादमिक सुधार, शिक्षा ऋण पर ब्याज में छूट पर जोर, नवान्वेषण विश्वविद्यालयों की स्थापना, मौजूदा संस्थाओं का विस्तार तथा अनुसंधान, ढांचागत सुविधा, संकाय और पाठ्यचर्या सामग्री की बेहतर गुणवत्ता पर ध्यान देना शामिल है।
इस कार्यनीति में हमारे समाज के सभी वर्गों की अधिक पहुंच और उन्हें अधिक अवसर प्रदान करने पर पूरा बल दिया गया है।
जब तक समाज के सभी वर्ग पूरी क्षमता के साथ राष्ट्र निर्माण में भाग नहीं लेंगे, तब तक किसी भी राष्ट्र की प्रगति सुनिश्चित नहीं हो सकती।
एक राष्ट्र के तौर पर हमारी प्रगति और समृद्धि में महिलाओं को समान अथवा समान से भी अधिक साझीदार मानना और देखना चाहिए।
उच्च शिक्षा में महिलाओं की सहभागिता, सामान्यत: पुरुषों से कम है और इंजीनियरी में स्थिति और भी बदतर है।
मुझे बताया गया है कि मोतीलाल नेहरू राष्ट्रीय प्रौद्योगिकी संस्थान में पिछले दस वर्ष में महिला विद्यार्थियों का प्रतिशत लगभग 8 प्रतिशत रहा।
यह समान अवसरों वाले राष्ट्र के रूप में हमारी परिकल्पना से बहुत कम है।
मुझे उम्मीद है कि एक विधा और मनपसंद पेशे के रूप में इंजीनियरी भविष्य में अधिक से अधिक महिला विद्यार्थियों को आकर्षित करेगी।
मैं दिल्ली की एक युवा लड़की के विरुद्ध क्रूर हिंसा की हाल की घटना के प्रति गहरा दु:ख प्रकट करता हूं।
सरकार हालात के प्रति सतर्क है और यह सुनिश्चित करने के लिए आवश्यक कार्रवाई कर रही है कि ऐसी दुर्भाग्यपूर्ण घटनाएं दोबारा न हों।
मैं, इस बहादुर युवा लड़की के शीघ्र स्वस्थ होने के लिए प्रार्थना करता हूं।
महिलाओं के विरुद्ध आपराधिक हमले अक्सर समाज में मौजूद कुछ तत्त्वों द्वारा विचारित और प्रचारित नकारात्मक धारणाओं के कारण होते हैं।
इसमें बदलाव आना चाहिए।
हमें समाज के प्रत्येक सदस्य में महिलाओं के प्रति उच्च सम्मान की भावना भरनी होगी और देश के युवा विशेषकर मोतीलाल नेहरू राष्ट्रीय प्रौद्योगिकी संस्थान जैसी प्रतिष्ठित संस्थाओं के विद्यार्थियों को इस संबंध में आगे आना होगा।
मैं इस घृणित घटना पर युवाओं के जायज गुस्से को समझता हूं परंतु साथ ही मैं विनम्रतापूर्वक उन्हें यह भी याद दिलाना चाहता हूं कि विवेक को नजरअंदाज न करें।
आपको भावनाओं पर नियंत्रण रखना सीखना चाहिए।
हिंसा कोई समाधान नहीं हैं।
मुझे बताया गया है कि उस दौरान ड्यूटी पर मौजूद एक सुरक्षाकर्मी का आज निधन हो गया।
मैं ड्यूटी निभाने के दौरान मरने वाले इस व्यक्ति की दुखद मृत्यु पर शोक व्यक्त करता हूं।
मैं उसके परिवार के दु:ख में उनके साथ हूं।
मुझे उम्मीद है कि भविष्य में ऐसा दोबारा नहीं होगा।
मानवता के सम्पूर्ण इतिहास में इंजीनियरी और प्रौद्योगिकी मानव विकास और संस्कृति के लिए सबसे सशक्त प्रेरणादायक शक्ति सािबत हुए हैं।
अकादमिक और तकनीकी समुदाय के प्रति अपने कर्तव्य के साथ ही, स्नातक विद्यार्थियों का एक भारी सामाजिक दायित्व है जिसे पूरा करने का उन्हें प्रयास करना चाहिए।
मुझे विश्वास है कि मोतीलाल नेहरू राष्ट्रीय प्रौद्योगिकी संस्थान के स्नातक राष्ट्र निर्माण के कार्य में भरपूर योगदान देंगे।
मैं, डिग्री प्राप्तकर्ताओं को एक बार पुन: बधाई देता हूं और उनके जीवन व करियर में सफलता के लिए शुभकामनाएं देता हूं।
मैं स्नातकों से आग्रह करता हूं कि वे शिक्षा की गरिमा बनाए रखें तथा समाज व राष्ट्र के प्रति अपनी जिम्मेदारियों का पालन करें।
नवान्वेषण की लौ जलाए रखें, कभी आत्मसंतुष्ट न हों और कभी भी शॉर्टकट के प्रलोभन में न आएं।
वास्तव में काशी और वाराणसी का, नेपाल के लोगों के साथ प्राचीन संबंध है।
बनारस हिंदू विश्वविद्यालय ने अपनी शुरुआत से ही इस परंपरा को जारी रखा है और नेपाल से विद्यार्थी सदैव यहां अध्ययनरत रहे हैं।
इसके पूर्व-विद्यार्थियों में नेपाल के बहुत से नेता, मंत्री, सांसद, न्यायाधीश, शिक्षाविद्, सार्वजनिक विभूतियां तथा नागरिक हैं।
यह वास्तव में सर्वाधिक उपयुक्त है कि हम अपने नजदीकी पड़ोसी और इस महान देश के प्रथम नागरिक को सम्मानित कर रहे हैं।
ये महामना के महान मिशन को जीवित रखने का प्रयास है।
एक बुद्धिजीवी और वैश्विक शांति तथा अन्तर सांस्कृतिक सौहार्द के व्यावहारिक हिमायती, महामना ने पूर्वी शिक्षा तथा पश्चिमी वैज्ञानिक ज्ञान में जो कुछ सर्वोत्तम था, उसका उपयोग करने का प्रयास किया।
उन्होंने शिक्षा का एक सर्वांगीण ढांचा तैयार करके उसे बनारस हिंदू विश्वविद्यालय, जिसका स्थापना उन्होंने 1916 में की थी, के माध्यम से वास्तविकता में बदलने का प्रयास किया।
बनारस हिंदू विश्वविद्यालय भारत का प्रथम एक-परिसरीय तथा आवासीय शिक्षण विश्वविद्यालय था जिसे महामना जी द्वारा इकट्ठा किए गए सार्वजनिक दान से स्थापित किया गया था।
यह भारत में उच्च शिक्षा में सामुदायिक सहभागिता का भी पहला उदाहरण है।
इस विश्वविद्यालय की स्थापना, प्राचीन परंपराओं तथा आधुनिक संकल्पनाओं के बीच तालमेल के लिए तथा भारतीय प्रज्ञा का पश्चिमी ज्ञान के साथ समरसता के लिए की गई थी।
इस प्रकार ज्ञान की यह महान पीठ न केवल भारतीय प्रज्ञा की अभिव्यक्ति का प्रतीक थी बल्कि यह राष्ट्रवाद तथा सार्वभौमिक मूल्यों की समग्र परिकल्पना का समावेश करने का भी केंद्र बन गयी।
मुझे यह देखकर खुशी हो रही है कि मालवीय जी का यह स्वप्न, बनारस हिंदू विश्वविद्यालय, धीरे-धीरे मजबूती प्राप्त करते हुए शीघ्र ही अपनी शताब्दी पूरी करने जा रहा है।
अब यह भारत के सबसे बड़े विश्वविद्यालयों में से है और इसमें सबसे अधिक अकादमिका विधाएं और विभाग हैं।
इसके लब्धप्रतिष्ठ पूर्व-विद्यार्थी दूर-दूर तक फैले हैं तथा उन्होंने देश और समाज के लिए प्रशंसा कमाई है।
विश्वविद्यालय ज्ञान तथा उसके प्रसार का स्रोत होते हैं।
उन्हें सर्वांगीण मानवीय तथा सामाजिक विकास की जरूरतों को पूरा करने के लिए नए परिप्रेक्ष्य तलाश करने होंगे तथा नई जिम्मेदारियां उठानी होंगी।
इस मायने में उच्च शिक्षा को वैज्ञानिक ज्ञान तथा जरूरतों के बीच सेतु का काम करना चाहिए।
वह मानव जाति के, आगे और अधिक उच्च उद्देश्यों की ओर प्रस्थान का भी केंद्र होता है।
मालवीय जी ने अध्ययन और विद्वता के सार्वभौमिक प्रसार को बहुत अधिक महत्व दिया।
महामना महिला शिक्षा के बड़े हिमायती थे।
महिला शिक्षा और सशक्तीकरण पर महामना द्वारा दिए गए बल से हमें इस दिशा में प्रयासों में तेजी लाने की प्रेरणा मिलनी चाहिए।
कृपया मुझे इस अवसर पर हमारी राजधानी दिल्ली में एक 23 वर्षीय लड़की पर पाशविक आक्रमण की हाल ही की घटना पर गहरी वेदना तथा निराशा व्यक्त करने की अनुमति दें।
मेरा ह्ृदय उस नवयुवती तथा उसके परिवार की पीड़ा महसूस कर रहा है जिसने बदतरीन संकट में असाधारण हिम्मत दिखाई है और मैं आप सबसे अनुरोध करता हूं कि उसके तेजी से स्वस्थ होने के लिए मेरे साथ प्रार्थना करें।
देश ने दिल्ली की गलियों और देश के अन्य शहरों में, महिलाओं की सुरक्षा सुनिश्चित करने के और अधिक मजबूत उपाय करने तथा हमारी महिलाओं के लिए खतरा बने अपराधियों को निवारक दंड देने के लिए कठोर कानून की मांग करते हुए हमारे युवाओं के गुस्से और क्षोभ को देखा है।
मुझे विश्वास है कि सरकार यह सुनिश्चित करने के सभी जरूरी उपाय करेगी, जिससे महिलाएं सुरक्षित और निरापद महसूस करें।
मुझे आपके मन की वेदना का आभास है परंतु कृपया ध्यान रखें कि हिंसा से कुछ भी प्राप्त नहीं हो सकता।
कृपया अपनी भावनाओं पर नियंत्रण रखें तथा समझदारी से काम लें।
समग्र समाज को इस बुराई को समाप्त करने का प्रयास करना होगा।
एक समाज के रूप में, हमें महिलाओं के बारे में नकारात्मक धारणाओं को बदलने का प्रयास करना चाहिए।
महिलाओं के साथ सम्मानजनक व्यवहार होना चाहिए और उन्हें एक सुरक्षित, निरापद और सौहार्दपूर्ण माहौल प्रदान करना चाहिए जिसमें उनकी प्रतिभा फल-फूल सके और वे राष्ट्र निर्माण में पूरी क्षमता से योगदान दे सकें।
हमारे इतिहास, परंपराओं, धर्मों और सांस्कृतिक मूल्यों और संविधान की हमसे बहुत अपेक्षाएं हैं।
मुझे उम्मीद है कि बनारस हिंदू विश्वविद्यालय जैसे प्रतिष्ठित संस्थान के शिक्षक और विद्यार्थी लैंगिक मुद्दे पर समाज में जागरूकता फैलाने और उसे संवेदनशील बनाने के लिए आगे आएंगे।
मानवीय मूल्य और नैतिकता तथा अंतर सांस्कृतिक अध्ययन पर प्रस्तावित केन्द्र सामयिक और नवान्वेषी हैं।
शिक्षा की मुख्य धारा में मानव मूल्यों और नैतिकता का एकीकरण तथा बहुलवादी परंपरा के प्रति सहिष्णुता व सम्मान का समावेशन आज अत्यंत आवश्यक हो गया है।
मैं, संस्कृति मंत्रालय तथा डॉ. कर्ण सिंह की अध्यक्षता में राष्ट्रीय कार्यान्वयन समिति की मदद से, इस सबसे महत्त्वपूर्ण कार्य को अपने हाथ में लेने के लिए विश्वविद्यालय को बधाई देता हूं।
यह उपयुक्त है कि इन केन्द्रों के साथ-साथ, समाज और मानव खुशहाली को बढ़ाने के लिए और विशेषकर, युवाओं में मूल्यों, नैतिकता और अधिकारों के प्रति जागरूकता व निष्ठा पैदा करने के लिए महामना की कृतियों का अभिलेखागार तथा उनके विचारों व संकल्पना के प्रचार के लिए एक विशेष वेबसाइट तैयार की जाएगी।
शेष एशिया, विशेषकर अपने दक्षिण और दक्षिण पूर्व एशियाई पड़ोसियों के साथ भारत के सांस्कृतिक एकीकरण तथा परस्पर समृद्धि और पोषण के साधन के रूप में उनके बीच संवाद प्रोत्साहित करने के महामना के स्वप्न को विश्वविद्यालय के महत्त्वपूर्ण एजेंडा के रूप में शुरू किया गया है।
हम इस 21वीं शताब्दी को एशियाई शताब्दी बनाने की दिशा में तभी अग्रसर हो सकते हैं जब हम ज्ञान और परस्पर सद्भावना के आधार पर रिश्ते बना सकें।
मुझे खुशी है कि महामना की 150वीं जन्म वर्षगांठ के अवसर पर, विश्वविद्यालय का प्रस्ताव इस संकल्पना का अन्य क्षेत्रों में विस्तार करने का है।
150वीं जन्म वर्षगांठ, महामना मालवीय जी के विचारों, परिकल्पना और कार्यकलापों का स्मरण करने, उन्हें सहेजने और अनुकरण करने का अवसर है।
यह अपने समय के सबसे शक्तिशाली दूरद्रष्टा और राष्ट्रवादी नेता के प्रति सर्वोत्तम श्रद्धांजलि होगी।
आसियान के सदस्य राष्ट्रों के राष्ट्राध्यक्ष एवं शासनाध्यक्ष,
भारत के उपराष्ट्रपति श्री मो. हामिद अंसारी,
भारत के प्रधानमंत्री, डॉ. मनमोहन सिंह,
आसियान के महासिचव, डॉ. सुरिन पित्सुवान,
महामहिमगण, देवियो और सज्जनो,
आसियान-भारत स्मारक शिखर सम्मेलन के समारोह के अवसर पर आप सभी का स्वागत करते हुए मुझे अत्यंत प्रसन्नता हो रही है।
इस वर्ष आसियान-भारत विचार-विमर्श भागीदारी अपने एक महत्त्वपूर्ण पड़ाव पर पहुंच गई है।
दो दशकों के स्थिर विकास के साथ आसियान-भारत विचार-विमर्श भागीदारी परिपक्व होकर एक कार्यनीतिक भागीदारी में बदल गई है।
मेरे ख्याल से यह स्वाभाविक परिपक्वता की निशानी है।
यह वास्तव में एक अच्छा अवसर है जब हम अपने रिश्तों के एक नए चरण में प्रवेश कर रहे हैं—जिसमें हम अपने देशों के बीच शांति और समृद्धि के लिए और भी अधिक व्यापक भागीदारी स्थापित करें।
महामहिमगण, भारत में हम आसियान के साथ भागीदारी को विकास तथा आर्थिक प्रगति के लिए संधि के रूप में देखते हैं।
हम सभी की शांति एवं स्थाईत्व को बढ़ावा देने की समान परिकल्पना है तथा हम क्षमताओं और अवसरों से भरपूर नए एशिया का भी समान स्वप्न देखते हैं।
चुनौतियां सामने आएंगी परंतु हमें अपनी जनता के हित के लिए इनका मिलकर सफलतापूर्वक सामना करने पर भरोसा है।
विशिष्ट अतिथिगण, आसियान तथा भारत की भागीदारी का सार यह है कि यह प्रत्येक भागीदार देश को, सतत् आर्थिक एवं सामाजिक-सांस्कृतिक विकास के लिए तथा विश्व स्तर पर एशिया की बढ़ती प्रासंगिकता में सहयोग देने के लिए, अपने राष्ट्रीय कार्यक्रमों को मजबूत करने में सहायता प्रदान करती है।
एशिया-प्रशांत क्षेत्र आज राजनीतिक, आर्थिक और सुरक्षा संबंधी मुद्दों पर वैश्विक विचार-विमर्श का केंद्र बन गया है।
अत: यह स्वाभाविक ही है कि आसियान और भारत, अपनी भौगोलिक निकटता और एक-दूसरे के लिए अनुपूरक क्षमताओं के कारण, इस क्षेत्र में नए आर्थिक तथा सुरक्षा ढांचे को तय करने के लिए एक साथ खड़े हों।
हम इसके लिए मजबूत गठबंधन स्थापित करने के लिए आसियान भागीदारी में शामिल हुए और वर्ष 1992 में सेक्टोरल भागीदार, वर्ष 1996 में पूर्ण विचार-विमर्श भागीदार तथा 2002 में शिखर स्तरीय भागीदार बने।
पिछले दशक में जैसे-जैसे हमारी अपनी-अपनी क्षमताओं में वृद्धि हुई, हमारी भागीदारी और भी अधिक प्रासंगिक हुई है।
अब हम अपने सहयोग को व्यापक प्रगाढ़ता प्रदान करने के लिए एक ढांचागत व्यवस्था स्थापित करने में सफल हुए हैं; और हमने अपने सामूहिक हित में कई दूरगामी तथा सुव्यवस्थित परियोजनाएं और कार्यक्रम विकसित कर लिए हैं।
महामहिमगण, भारत इस क्षेत्र में आसियान की केंद्रीय और प्रमुख भूमिका विकसित होने को निरंतर समर्थन देता रहा है।
हम वर्ष 2015 तक आसियान समुदाय, आसियान संबद्धता के लिए मास्टर प्लान, आसियान एकीकरण के लिए पहल तथा क्षेत्रीय व्यापक आर्थिक भागीदारी के आपके उद्देश्यों का समर्थन करते हैं।
मुझे पिछले वर्ष आसियान और भारत के लोगों के बीच कार्यक्रमों में महत्त्वपूर्ण वृद्धि देखकर खुशी हो रही है।
कार रैली में आसियान तथा भारतीय प्रतिभागी हमारे बीच मौजूद स्नेह के प्रगाढ़ संबंधों का प्रतीक हैं।
उन्हें अपनी 22 दिनों की 8 आसियान देशों तथा भारत की अपनी यात्रा के दौरान जो स्नेह तथा स्वागत मिला, उससे यह सिद्ध होता है।
हमारे 11 देशों ने इस स्मारक कार्यक्रम में उत्साह तथा बहुत प्रत्याशा के साथ भाग लिया है।
देवियो और सज्जनो, आसियान और भारत के बीच भौगोलिक जुड़ाव रणनीतिक दृष्टि से महत्त्वपूर्ण है।
हम अपने दीर्घकालिक समुद्री संबंधों वाले पड़ोसी हैं।
आसियान-भारत पर रैली तथा आई.एन.एस. सुदर्शिनी नामक प्रशिक्षण जलयान की आसियान देशों की यात्रा से न केवल उस मार्ग में सद्भावना और जागरूकता पैदा हुई है जहां से वे गुजरे हैं बल्कि इससे बहुत बड़ी संख्या में लोग आभासी रूप से एक-दूसरे के संपर्क में आए।
ये वे लोग थे जो कि सीधे इन कार्यक्रमों पर नज़र रखे हुए थे और इलैक्ट्रानिक मेल, ब्लाग और ट्विटर के बढ़ते नेटवर्क से एक-दूसरे से बातचीत कर रहे थे।
मैंने यह भी देखा है कि पर्यटन, कृषि, पर्यावरण, नवीकरणीय ऊर्जा, सूचना प्रोद्योगिकी तथा अंतरिक्ष के प्रमुख क्षेत्रों में बढ़ते सहयोग से हमें भावी चुनौतियों का अनुमान लगाने और उनका समाधान निकालने के लिए नवान्वेषी तरीके विकसित करने का अवसर मिलता है।
क्षमता तथा तालमेल बनाने, अपनी आपसी संबद्धता में सुधार लाने, और आपस में आर्थिक व्यापार तथा निवेश को प्रोत्साहित करने पर ध्यान केंद्रित करना हमारे मानव संसाधनों के विकास तथा अपनी जनता के लिए स्थाईत्व और समृद्धि लाने के लिए महत्त्वपूर्ण है।
हमारा व्यापार हमारी अपेक्षाओं से कहीं अधिक रहा है।
अब हम अपने लघु एवं मध्यम उद्यमों और उद्यमिता के सेक्टरों के बीच सहयोग बढ़ाने के रास्ते तलाश रहे हैं।
हमें और अधिक महत्त्वाकांक्षी करार करके अपनी आपसी अनुपूरकताओं से पूरा लाभ उठाना चाहिए; हमें निवेशों तथा सामान के आदान-प्रदान को प्रोत्साहन देना चाहिए, और अपने युवाओं की क्षमताओं को एकत्र करना चाहिए; हमें अपने अपने देशों में औद्योगिक सेक्टर के संयुक्त प्रयासों को सुविधा प्रदान करनी चाहिए तथा हमें अपनी जनता की आकांक्षाओं और महत्वाकांक्षाओं को पूरा करने के लिए अपने क्षेत्र में अवसंरचनात्मक क्षमता में सुधार लाना चाहिए।
महामहिमगण, आज स्मारक शिखर सम्मेलन की पूर्ण बैठक में आपके विचार-विमर्श ने एक एजेंडा तय कर लिया है तथा आने वाले समय में हमारे सामूहिक प्रयासों के लिए मार्ग दिखा दिया है।
भारत की आसियान के साथ भागीदारी जिस रूप में वृद्धि हुई है वह वृद्धि हमारी सामूहिक क्षमता में, हमारे बढ़ते आर्थिक एकीकरण में तथा एशिया-प्रशांत में बन रहे राजनीतिक-सुरक्षा संदर्भों के अनुरूप है।
हमने शांति, प्रगति और साझी समृद्धि के लिए आसियान-भारत भागीदारी (2010-15) को कार्यान्वित करने की कार्य योजना के तहत सहयोग के लिए एक मजबूत ढांचा स्थापित कर लिया है।
महामहिमगण, आसियान देश भारत की लुक ईस्ट नीति के केंद्र में हैं।
आसियान, भारत प्रशांत क्षेत्र में हमारा निरंतर स्वाभाविक भागीदार है।
मैं इस बात पर जोर देना चाहूंगा कि हमारी भावी प्राथमिकताओं में हमारे ज्ञान तथा दक्षता सेक्टरों में जारी सहयोग को विशेष महत्त्व दिया जाना चाहिए तथा हमारे पेशेवरों, उद्यमियों, विद्यार्थियों तथा पर्यटकों को हमारे देशों के बीच आवागमन को आसान बनाया जाना चाहिए।
समुद्री सुरक्षा तथा आतंकवाद विरोधी मुहिमों में हमारी बढ़ती भूमिका इन साझा चुनौतियों का सामना करने के लिए जरूरी है।
हमारी सांस्कृतिक निकटता, जिसका एक उदाहरण हमने आज देखा, तथा भौगोलिक निकटता, साझा प्राथमिकताओं के चलते आसियान-भारत संबंध अधिक व्यापक तथा सामरिक प्रकृति के बनते दिखाई दे रहे हैं।
जैसा कि हमने परिकल्पना वक्तव्य में उल्लेख किया है, आसियान और भारत के बीच और नजदीकी एकीकरण उन देशों के लिए आपसी लाभदायक होगा जो आज इसकी ऐतिहासिक शाम को यहां मौजूद हैं।
महामहिमगण, इन्हीं शब्दों के साथ, आइए हम सब आसियान-भारत सामरिक भागीदारी के सुदृढ़ भविष्य के लिए तथा हम सभी की जनता की प्रगति और खुशहाली के लिए तथा हमारी स्थाई मैत्री के लिए कामना करें।
मैं आज अपने कॉलेज में आकर खुशी और पुरानी यादों से उद्वेलित अनुभव कर रहा हूं जहां मैंने अपनी युवावस्था के बेहतरीन चार साल बिताए थे।
ऐसा लगता है मानो यह कल ही की बात है जब वर्ष 1952 में मुझे आईएससी में दाखिला मिला था।
वर्ष 1953-56 के दौरान मैंने बी.ए. की पढ़ाई की और मुझे अच्छी तरह याद है कि मैंने अपनी स्नातक की अंक तालिका इसी कॉलेज से 13 अगस्त, 1956 को ली थी।
उस समय कॉलेज में आठ बालक छात्रावास थे।
मेरे बैच में गोपाल सरकार, श्री शष्ठी किंकरदास, प्रो. अमल मुखोपाध्याय, प्रो. द्वीपेंदु बनर्जी, श्री बलराम डे, श्री गंगाचरण मिश्रा, श्री रजत कुमार मिश्रा, श्री अंग्षु भूषण भट्टाचार्य, श्री शम्भु गोपाल दास, श्री जटाधारी मालाकर और श्री बिमलेंदु नस्कर थे।
मुझे आज भी उनकी और उनके परिवारों की अच्छी तरह याद है।
उनमें से कुछ को यहां देखकर मुझे बहुत खुशी हो रही है।
मैं, प्रधानाचार्य, प्रोफेसर अरुण सेन का बहुत सम्मान और आदर के साथ स्मरण करता हूं।
इन वर्षों के दौरान ये मेरे दिल में बने रहे।
मेरे लिए यह यात्रा बहुत घटना प्रधान यात्रा रही, जिसमें बहुत-सी चुनौतियां थीं परंतु मैं सौभाग्यशाली रहा क्योंकि मुझे बहुत से पुरस्कार भी प्राप्त होते रहे।
देवियो और सज्जनो, आज का दौर हमारे देश में उच्च शिक्षा में महत्त्वपूर्ण रूपांतरण का समय है।
हमारे पास आशावादी होने का कारण है।
वर्ष 2011-12 को समाप्त होने वाली वित्तीय वर्ष के अंत में हमारे पास उपाधि प्रदान करने वाले कुल 659 संस्थान तथा 33023 कालेज हैं।
इससे पता चलता है कि देश में उच्च शिक्षा संस्थानों में छात्रों की संख्या बढ़ी है और यह वर्ष 2006-07 में 1.39 करोड़ से बढ़कर 2011-12 में 2.18 करोड़ तक पहुंच गई है।
तथापि, इन संस्थानों में दी जा रही शिक्षा के स्तर को बनाए रखने और उसे उन्नत करने की चुनौती बनी हुई है।
दूसरी चुनौती उनके शिक्षकों को प्रशिक्षित करने और प्रेरित करने की है।
विश्वविद्यालयों को अपने विद्यार्थियों में वैज्ञानिक मनोवृत्ति विकसित करने की तथा ऐसे पाठ्यक्रम विकसित करने की जरूरत है जिसे अनुसंधान और नवान्वेषण की प्रगति को प्रोत्साहन मिलेगा।
यह एक सकारात्मक स्थिति है।
हालांकि दूरवर्ती शिक्षा कार्यक्रम में सूचना प्रौद्योगिकी का कारगर उपयोग हो रहा है परंतु प्रौद्योगिकी का और अधिक नवान्वेषी प्रयोग होना चाहिए जिससे यह न केवल अधिक से अधिक लोगों तक पहुंचे वरन् इसमें प्रयोक्ता अनुकूल मॉडयूल भी विकसित किए जा सकें।
जिन स्थानों पर संभावनाएं हैं, वहां अनुसंधान एक प्रमुख जरूरत है तथा इस दिशा में सुव्यवस्थित प्रयास जरूरी हैं।
पिछले वर्ष जहां उपाधि तथा उससे ऊंची शिक्षा प्राप्त करने वाले 260 लाख विद्यार्थी थे, वहीं पीएच.डी. विद्यार्थियों की संख्या केवल एक लाख थी।
इसमें बढ़ोतरी की जरूरत है।
अनुसंधान करने वाले छात्र के लिए जो प्रोत्साहन कार्यक्रम है, उसका अध्ययन करने से यह पता चल जाएगा कि उसे अनुसंधान की दिशा में प्रेरित करने के लिए क्या प्रोत्साहन दिए जाने चाहिए।
भारत सरकार की 12वीं योजना संबंधी कार्ययोजना में कई प्रोत्साहन शामिल किए गए हैं।
इनमें और अधिक केंद्रीय विश्वविद्यालयों की स्थापना, तकनीकी शिक्षा और दूरवर्ती शिक्षा पर ज्यादा जोर, अकादमिक सुधार, शैक्षिक ऋण पर ब्याज में आर्थिक सहायता, नवान्वेषण विश्वविद्यालयों की स्थापना, वर्तमान संस्थाओं का विस्तार तथा अनुसंधान, अवसंरचना, संकाय और पाठ्यचर्या में बेहतर गुणवत्ता जैसी बातें शामिल हैं।
इस कार्य योजना में समाज के सभी वर्गों तक और अधिक पहुंच तथा और अधिक अवसर प्रदान करने पर जोर दिया गया है।
शासन संबंधी सुधार तथा पुनर्संरचना भी समयानुकूल उपाय होंगे।
ये सभी प्रयास स्वागत योग्य तथा परिणामोन्मुखी हैं।
हमें सरकार के प्रयासों में जितना संभव हो और जहां भी संभव और व्यवहार्य हो, निजी साझीदारी के माध्यम से सहयोग देना चाहिए।
आज जब हम गुरुदेव को वर्ष 1913 में प्राप्त एशिया के प्रथम नोबल पुरस्कार की शताब्दी के कगार पर खड़े हैं, हम बहुत श्रद्धा के साथ, विशेषकर चीन के संदर्भ में,स्व और विश्व के बीच एकात्मता के उनके विचार का स्मरण करते हैं।
एक दूसरे की संस्कृति और साहित्य के माध्यम से विश्व के सभ्यतागत संगम का विचार एक ऐसा विचार था जिसने टैगोर को आकर्षित किया।
विश्व भारती में, उन्होंने कहा था कि हमारी सभ्यता में जो कुछ भी उत्तम है प्रत्येक व्यक्ति उस पर अपना अधिकार जता सकता है।
टैगोर ने आत्म एवं विश्व के बीच एकात्मता के पैटर्न में एशिया की विशेष भूमिका को महसूस किया था।
परंतु उन्होंने इसी के साथ सीमाओं के आर-पार बुद्ध के संदेशों के माध्यम से आध्यात्मिकता, अहिंसा तथा सहिष्णुता के विचारों से प्रेरित आंदोलनों का भी गहराई से उल्लेख किया था।
वह इन्हीं ऐतिहासिक संबंधों को फिर से मजबूत करना चाहते थे।
यह भी रोचक तथ्य है कि टैगोर के नोबल पुरस्कार जीतने से चीन के अंदर एशियाई गौरव का भी प्रस्फुटन हुआ।
काफी पहले वर्ष 1915 में ही उनकी कविताओं और कहानियों का चीनी भाषा में अनुवाद हो चुका था।
वर्ष 1924 में कवियों और बुद्धिजीवियों ने जिस उत्साह के साथ उनका स्वागत किया, वह इस बात का प्रतीक है कि वह चीनी साहित्यकारों के बीच कितने लोकप्रिय थे।
वर्ष 1924 में चीन में टैगोर के व्याख्यानों का मर्म था कि दोनों एशियाई पड़ोसियों को अपने अंत:सांस्कृतिक संबंधों को मजबूत करने की जरूरत है तथा दुनियावी लोभ और ताकत प्राप्त करने की ललक के बजाय अपने नागरिकों के कल्याण के लिए प्रयास करने चाहिए।
तथापि संबंधों के सेतु तैयार करने के टैगोर के प्रयास केवल दिवास्वप्न भर नहीं थे।
विश्व भारती में जहां उन्होंने विश्व संस्कृतियों के अध्ययन की शुरुआत की थी, सिल्वन लेवी, विदुशेखर शास्त्री तथा लिन वो जियांग के सहयोग से वर्ष 1921 में ही चीनी अध्ययन कार्यक्रम का शुभारंभ कर दिया गया था।
जब वर्ष 1927 में टैगोर सिंगापुर में तान युन शान से मिले तो एक भारी बदलाव आया।
वर्ष 1928 में तान युन शान की शांतिनिकेतन की यात्रा के बाद चीन में चीन-भारत सोसाइटियां स्थापित हुईं और भारत में अप्रैल, 1937 में चीना भवन के उद्घाटन का मार्ग प्रशस्त हुआ।
टैगोर ने जिस एकात्मता का सपना देखा था वह तान युन शान की सहायता से फलीभूत हुआ।
खासकर चीना भवन ने लम्बे समय से, बहुत सी अप्रयाप्य पुस्तकों का रखरखाव किया है, संस्कृतियों के बीच सेतु का कार्य किया है, तथा चीन के साथ जनता के पारस्परिक आदान-प्रदान में सबसे आगे रहा है जो कि विश्व सौहार्द के लिए अत्यंत महत्त्वपूर्ण है।
वर्ष 1957 में चीनी प्रधानमंत्री झाउ एनलाई को विश्वभारती द्वारा ‘देशिकोत्तम’ की उपाधि प्रदान की गई थी, जिससे चीन और भारत के संबंधों में एक नए अध्याय का आरंभ हुआ।
हम प्राय: राष्ट्रों को कठोर सीमाओं वाले विशाल भूखंडों के रूप में जानते हैं।
परंतु टैगोर जैसे स्वप्नद्रष्टाओं ने हमें यह बताया कि साहित्य, इतिहास तथा संस्कृतियां मानवता के साझे आदर्शों का प्रतिनिधित्व करते हैं तथा वह राष्ट्रीय सीमाओं से परे होते हैं।
वास्तव में साझी मानवता अथवा विश्वबोध की इसी भावना का टैगोर ने अपने साहित्य में, अपने संगीत में निरूपण किया है तथा उसे ही विश्व भारती में साकार करने का प्रयास किया है।
इसलिए यह उचित है कि एशिया के प्रथम नोबल पुरस्कार का समारोह विश्व-भारती में शुरु किया जाए और यह एक ऐसा अवसर हो जब हम न केवल अपने ऐतिहासिक संबंधों बल्कि भविष्य में सहयोग और प्रगाढ़ आदान-प्रदान की जरूरत पर भी बल दें।
भारत और चीन वैश्विक आदान-प्रदान के एक ऐसे शानदार चरण की ओर बड़ी छलांग लगाने जा रहे हैं जहां विश्व कल्याण के लिए विचारों और संसाधनों का उपयोग, विश्व शांति और कल्याण का प्रमुख आधार हो सकता है।
इस प्रकार यह संगोष्ठी न केवल एक व्यक्ति के नोबल पुरस्कार का समारोह है बल्कि यह आदान-प्रदान, सहयोग तथा बहुसांस्कृतिकता के विचार की संभावनाओं का भी समारोह होगा।
मैं विश्व-भारती को सार्वभौमिक सहयोग तथा समावेशिता की उस सच्ची भावना के लिए बधाई देता हूं जो इसने गुरुदेव की 150वीं वर्षगांठ मनाने के दौरान दिखाई है।
प्रधानमंत्री की अध्यक्षता में गठित राष्ट्रीय समिति तथा राष्ट्रीय कार्यान्वयन समिति, जिसका मैं वित्त मंत्री के रूप में अध्यक्ष था, के मार्गदर्शन में विश्व-भारती ने सरकारी एजेंसियों के साथ पूर्ण सहयोग से कार्य करते हुए संपूर्ण विश्व के समक्ष टैगोर की कल्पना, उनकी उपलब्धियां तथा उनके सर्जन को लाने का प्रयास किया है।
इसी के साथ, यह इस बात की भी स्वीकृति थी कि उनके साहित्य में भारतीय दर्शन और साहित्य की गूढ़ सच्चाइयों और आरोह-अवरोहों की जो अभिव्यक्ति है, वह विश्व में फिर से प्रवाहमान हो सकती है।
वास्तव में यह टैगोर की एकात्मता और आनंद—दैविक शक्ति के समक्ष समर्पण का आनंद, स्व के समर्पण का आनंद, प्रकृति के परम विस्तार में क्रीड़ा और मानवता के प्रत्येक अंश का आस्वादन—की पूर्ण अनुभूति ने ही उन्हें वर्ष 1913 में प्रासंगिक बनाया था और आज भी उन्हें प्रासंगिक बनाए हुए है।
टैगोर ने नोबल पुरस्कार बहुत ही अनासक्ति तथा विनम्रता के साथ ग्रहण किया था क्योंकि यह वैश्विक सौहार्द्र, संस्कृतियों के आदान-प्रदान तथा जीवन के आनंद और गरिमा के उत्सव के उद्घोष का दस्तावेज था।
सौ वर्ष बीत चुके हैं।
यह शताब्दी समारोह वास्तव में, सीमाओं की समाप्ति, मानवीय प्रेम तथा नि:स्वार्थ सेवा के उस विचार की सुंदरता को एक श्रद्धांजलि होगी।
मुझे आज भारतीय वायुसेना की 25 स्क्वाड्रन तथा 33 स्क्वाड्रन को ध्वज प्रदान करने के लिए यहां सुलुर में आकर बहुत खुशी हो रही है।
इन दोनों उड़ान यूनिटों की वीरता और साहस की एक शानदार परंपरा रही है और इन्होंने अपने गठन के समय से ही देश को विशिष्ट सेवा प्रदान की है।
इसके पूर्व तथा वर्तमान सैनिकों ने उत्कृष्टता की दिशा में ऐसे उच्चतम मानदंड स्थापित किए है जिनका दूसरों द्वारा अनुकरण किया जाना चाहिए।
विपरीत परिस्थितियों के समक्ष उनके नि:स्वार्थ समर्पण, पेशेवर दक्षता तथा साहस के लिए देश उन्हें आज सम्मानित कर रहा है।
भारतीय वायुसेना ने देश की रक्षा करते हुए बहुत से सम्मान प्राप्त किए हैं।
भारतीय वायुसेना की संक्रियात्मक क्षमता देश की सैन्य क्षमता का अत्यंत महत्त्वपूर्ण हिस्सा है।
हमारी आजादी के बाद से भारतीय वायुसेना, देश की संप्रभुता की रक्षा करने के साथ-साथ सदैव देश के अंदर तथा बाहर किसी भी प्रकार की आपदा के दौरान मानवीय सहायता प्रदान करने के लिए हाजिर रही है।
मुझे याद है कि वर्ष 2005 में वायुसेना ने उस समय अमरीका तक राहत सामग्री पहुंचाई थी जब कैटरीना ने न्यू आर्लिन्स को तहस-नहस कर दिया।
वर्ष 2008 के दौरान भारतीय वायुसेना ने चीन में सिचुआन के दक्षिण पश्चिम हिस्से के भूकंप ग्रस्त हिस्से में राहत सामग्री पहुंचाई थी।
भारत शांति का पक्षधर है तथा इसकी विदेश नीति इसी उद्देश्य की प्राप्ति पर केंद्रित है।
इसलिए कारगर निवारक हमारी रक्षा नीति का आधार है।
पंरतु कारगर निवारक के लिए ऐसी सेना का रख-रखाव जरूरी है जिसका हमारे देश की संप्रभुता की रक्षा के लिए कभी भी आह्वान किया जा सके।
हमारी सशस्त्र सेना, जिसके महिला और पुरुष सैनिक यहां हमारे सामने खड़े हैं, इसी क्षमता का प्रतीक है।
हमारे हवाई लड़ाकों का साहस और दृढ़ निश्चय देश के लिए गौरव का विषय है।
उन्होंने इसे भारत में तथा विदेशों में बहु-देशीय अभ्यासों के दौरान अपने प्रदर्शन से अर्जित किया है।
कुछ अत्यंत विकसित देशों की वायुसेनाएं भी हमारे महिला एवं पुरुष सैनिकों की तकनीकी और युद्धनीतिक क्षमता पर दंग रह गए हैं।
यह अनुशासित तथा कठोर प्रशिक्षण से ही प्राप्त हुआ है।
हमारे हवाई लड़ाकों का संयुक्त राष्ट्र शांति मिशनों में भी चयन किया गया है।
यह आपकी क्षमता, अनुशासन तथा उत्कृष्टता की प्रतीक है।
जम्मू-कश्मीर तथा पूरे उत्तरी क्षेत्र के विकास में महत्त्वपूर्ण भूमिका निभाने के अलावा यह सुरक्षा तथा राहत पहुंचाने के लिए एक आधारस्तंभ का कार्य करती रही है।
वर्ष 1965 और 1971 के युद्ध तथा कारगिल ऑपरेशन के दौरान, 25 स्क्वाड्रन के विमान ने अत्यंत विषम परिस्थितियों में भी सैनिकों के लिए बहुत जरूरी सामग्री पहुंचाई तथा कई महत्त्वपूर्ण ऑपरेशन पूरे किए।
इस स्क्वाड्रन ने भुज के भूकंप तथा सुनामी राहत कार्यों सहित, लगभग सभी प्राकृतिक आपदाओं के दौरान नागरिकों को त्वरित राहत प्रदान की।
25 स्क्वाड्रन द्वारा राष्ट्रीय और अंतरराष्ट्रीय अभ्यासों में जो प्रदर्शन किया गया है वहा इस स्क्वाड्रन के कर्मियों द्वारा प्राप्त उच्च पेशेवर दक्षता का परिणाम है।
33 स्क्वाड्रन भारतीय वायुसेना का प्रमुख परिवहन स्क्वाड्रन है।
इस स्क्वाड्रन ने वर्ष 1965 और 1971 के दोनों ही युद्धों में भाग लिया।
स्क्वाड्रन ने वर्ष 1989 में श्रीलंका में भारतीय शांति सेना के आपरेशनों में भी बड़ी भूमिका निभाई।
जब सुनामी हमारे तटीय क्षेत्रों से टकराई तो 33 स्क्वाड्रन के कार्मिकों ने, बड़े पैमाने पर राहत ऑपरेशनों के लिए उड़ान भरी और स्थानीय जनता के लिए बहुत जरूरी राहत प्रदान की।
यह स्क्वाड्रन हमारे द्वीपीय क्षेत्रों के लिए भी हवाई पुल का कार्य कर रहा है।
मुझे विश्वास है कि यह स्क्वाड्रन आने वाले वर्षों में और अधिक गौरव प्राप्त करेगा।
दोनों स्क्वाड्रनों के हवाई लड़ाकों की शानदार परेड को देखकर बहुत प्रसन्नता हुई।
आप सभी को मेरी बहुत-बहुत बधाई।
मैं, उनकी वर्षों की शानदार उपलब्धियों की मान्यता तथा सम्मान में 25 स्क्वाड्रन तथा 33 स्क्वाड्रन को राष्ट्रपति ध्वज प्रदान करता हूं।
मैं, इस अवसर पर इन दोनों स्क्वाड्रनों के पूर्व तथा वर्तमान कार्मिकों और उनके परिवारों को उनके सतत् बलिदान तथा देश की सेवा के लिए बधाई देता हूं।
देश को आप पर गर्व है।
मुझे आज पीएचडी चैम्बर ऑफ कामर्स एवं इंडस्ट्री द्वारा आयोजित उत्तर भारत के मुख्यमंत्रियों की संगोष्ठी में उपस्थित होकर बहुत खुशी हो रही है।
मुझे देश के कुछ सबसे बड़े राज्यों का संचालन करने वाले राजनीतिज्ञों और भारतीय उद्योग के मुखियाओं के साथ अपने विचारों का आदान-प्रदान करते हुए तथा हमारे लिए तात्कालिक महत्त्व के और अत्यंत प्रासंगिक मुद्दे पर चर्चा करते हुए बहुत प्रसन्नता हो रही है।
सौ वर्षों से भी अधिक की अवधि के अपने इतिहास के दौरान पीएचडी चैम्बर ने देश की प्रगति के लिए सरकार एवं उद्योग के बीच तालमेल स्थापित करने का प्रयास किया है।
मैं इस पहल के लिए चैम्बर को बधाई देता हूं।
भारत आज विश्व में सबसे तेजी से प्रगतिशील देशों में से है।
अस्सी के दशक के दौरान जो दशकीय विकास दर 1.9 प्रतिशत थी, वह पिछले दशक में बढ़कर 7.3 प्रतिशत तक पहुंच गई थी।
पिछले दो दशकों के दौरान विश्व सकल घरेलू उत्पाद में भारत की विकास दर दो गुना हो गई है और वर्ष 1991 में जो 1.2 प्रतिशत थी, वह 2011 में 2.4 प्रतिशत हो गई।
यह खरीद शक्ति समता के आधार पर इस वर्ष विश्व की तीसरी सबसे बड़ी अर्थव्यवस्था बन गई है।
अत: यह, हमारे लिए विकास की इस घटी हुई दर को उलटकर इसे 8 से 9 प्रतिशत की दर, जोकि पिछले दशक के अधिकांश वर्षों के दौरान रही है, तक पहुंचाने की सामूहिक चुनौती है।
मैं इस बात पर जोर देना चाहूंगा कि विकास, निवेश की दर तथा पूंजी के दक्षतापूर्ण उपयोग पर निर्भर करता है।
वर्ष 2003-04 के बाद तेज आर्थिक विकास के साथ ही निवेश दर में भी बढ़ोत्तरी हुई।
परंतु वर्ष 2007-08 में उच्चतम बिंदु पर पहुंचने के बाद निवेश दर में गिरावट आई है और इसके लिए हमें निवेश के लिए अपेक्षित परिवेश तैयार करना होगा।
इसलिए, इस सेक्टर का विकास न केवल समग्र अर्थव्यवस्था के विकास के लिए बल्कि रोजगार सृजन के लक्ष्य को प्राप्त करने के लिए भी महत्त्वपूर्ण है।
विनिर्माण सेक्टर में जो विकास दर वर्ष 2009-10 में 9.7 प्रतिशत तथा वर्ष 2010-11 में 7.6 प्रतिशत थी, वह वर्ष 2011-12 में घटकर 2.5 प्रतिशत रह गई।
भारत के सकल घरेलू उत्पाद में विनिर्माण का हिस्सा लगभग 16 प्रतिशत है, जो कि अस्सी के दशक से इसी स्तर पर है और यह थाईलैंड, दक्षिण कोरिया, चीन तथा मलेशिया जैसी एशिया की समतुल्य अर्थव्यवस्थाओं के मुकाबले बहुत नीचे है जहां इसका हिस्सा 25 से 34 प्रतिशत के बीच है।
हमें जनसंख्या की बहुलता का लाभ प्राप्त है।
भारत की जनसंख्या की औसत आयु 30 वर्ष से कम है और 60 प्रतिशत से अधिक लोग कामकाजी आयु के हैं।
इससे हमें भावी विकास को दिशा देने का एक अनोखा अवसर मिला है।
परंतु इससे हमारे सामने वर्ष 2025 तक 220 मिलियन नौकरियां सृजित करने की गंभीर चुनौती भी खड़ी हुई है।
एक वर्ष पहले घोषित राष्ट्रीय विनिर्माण नीति में इस मौके का लाभ उठाकर विनिर्माण सेक्टर में विकास दर को बढ़ाकर मध्यावधि में 12 से 14 प्रतिशत विकास दर करने का लक्ष्य रखा गया है।
अगले दशक में देश के सकल घरेलू उत्पाद में विनिर्माण का हिस्सा बढ़ाकर 25 प्रतिशत तक करने की परिकल्पना की गई है।
इस सेक्टर की प्रतिस्पर्धात्मकता को बढ़ाने के लिए बहुत से उपचारात्मक उपाय जरूरी हैं।
जहां भारत को ऋण प्राप्त करने तथा निवेशकों की सुरक्षा के मामले में बेहतर स्थान दिया गया है वहीं व्यवसाय प्रारंभ करने, निर्माण अनुज्ञा संबंधी मामलों, संविदा को लागू करने तथा दिवालिया के मामलों को सुलझाने में इसको अच्छा स्थान प्राप्त नहीं हुआ है।
हो सकता है कि यह रैंकिंग जमीनी हकीकत का सही आकलन न हो परंतु ये इस बात का प्रतीक है कि हमें बदलाव लाना होगा।
इस प्रकार हमारा जोर कमजोर क्षेत्रों को मजबूत करने पर होना चाहिए जिससे विनिर्माण सेक्टर को अपनी प्रतिस्पर्धात्मकता के मामले में दुनिया के सर्वोत्तम सेक्टर के समान मापदंड दिए जा सकें।
अनुसंधान और विकास, नवान्वेषण को बढ़ावा देने के बुनियादी कारक होते हैं।
हमारे देश में अनुसंधान की संस्कृति को बढ़ावा देने की जरूरत है।
वर्ष 2010 में भारतीयों द्वारा केवल 6000 पेटेंट आवेदन प्रस्तुत किए गए थे और यह विश्व में प्रस्तुत आवेदनों का केवल 0.30 प्रतिशत है।
भारत अपने सकल घरेलू उत्पाद का केवल 0.9 प्रतिशत अनुसंधान और विकास पर खर्च करता है जबकि चीन 1.2, यू.के. 1.7 प्रतिशत तथा इजरायल 4.3 प्रतिशत खर्च करता है।
विनिर्माण में विश्व स्तर पर प्रासंगिक बने रहने के लिए हमें इस क्षेत्र में खर्च बढ़ाना होगा।
जापान, अमरीका तथा दक्षिण कोरिया जैसे देशों में निजी क्षेत्र, औद्योगिक अनुसंधान और विकास पर अधिकांश धन व्यय करता है।
भारत में अनुसंधान एवं विकास पर निजी सेक्टर का हिस्सा केवल एक चौथाई है तथा इसमें तत्काल वृद्धि की जरूरत है।
अनुसंधान एवं विकास में सुधार के लक्ष्य को प्राप्त करने के लिए हमें शिक्षा में उत्कृष्टता केंद्रों के सृजन पर ध्यान केंद्रित करना होगा।
हमारे यहां बड़ी संख्या में इंजीनियरी तथा तकनीकी संस्थान मौजूद हैं।
लेकिन कुछ को छोड़कर बाकी सबको सशक्त किए जाने की जरूरत है।
190 इंजीनियरी संस्थानों में वर्ष 2010 से 2014 के दौरान यह कार्य दूसरे चरण में करने की परिकल्पना की गई है।
मुझे उम्मीद है कि अगले 10 से 15 वर्षों की अवधि में, स्पर्धात्मकता के सभी मापदंडों में सुधार के बाद, इस देश के विनिर्माण सेक्टर द्वारा आर्थिक विकास और रोजगार सृजन की दिशा में सार्थक योगदान दिया जाएगा।
गरीबी उन्मूलन, समावेशी विकास को बढ़ावा देने, खाद्य सुरक्षा की सततता तथा रोजगार के अवसरों के सृजन के लिए कृषि सेक्टर में विकास जरूरी है।
कृषि एवं संबंधित सेक्टरों में ग्यारहवीं योजना अवधि में औसत विकास दर 3.3 प्रतिशत थी और इसमें से 2011-12 में यह दर 2.8 प्रतिशत थी, जो कि योजना का अंतिम वर्ष है।
समग्र आर्थिक दर में मौजूदा स्तरों से वृद्धि के लिए कृषि सेक्टर में और अधिक विकास अर्थात 4 प्रतिशत वार्षिक अपेक्षित होगा, जैसा कि बारहवीं योजनावधि में परिकल्पना की गई है।
कृषि उत्पादकता में सुधार, इस सेक्टर में विकास की गति तेज करने के लिए महत्त्वपूर्ण होगी।
उत्पादकता बढ़ाने संबंधी विभिन्न उपायों जैसे कि अच्छी उपज देने वाली फसलों का विविधीकरण, बीजों में बदलाव की दर में सुधार, अच्छी उपज देने वाले शंकर बीजों का उपयोग, जल प्रबंधन संबंधी कामों में सुधार तथा उर्वरकों और कीटनाशकों के संतुलित प्रयोग पर ध्यान केंद्रित करने की जरूरत है।
हमें अपने कृषि सेक्टर के प्रौद्योगिकी आधार को बढ़ाना होगा।
वित्त मंत्री के रूप में मैंने कृषि सेक्टर में विकास को प्रोत्साहन देने के लिए वर्ष 2010-11 के केंद्रीय बजट में चार सूत्री कार्ययोजना का खाका तैयार किया था।
इस कार्य योजना में, देश के उत्तरी क्षेत्र में हरित क्रांति का प्रसार, भंडारण तथा मौजूदा खाद्य आपूर्ति शृंखला के संचालन के दौरान होने वाली बर्बादी को कम करना, किसानों को ऋण की उपलब्धता में सुधार करना तथा खाद्य प्रसंस्करण उद्योग को उन्नत अवसंरचना प्रदान करके प्रोत्साहन प्रदान करना, चार घटक शामिल थे।
इन कार्ययोजनाओं से इस सेक्टर में सकारात्मक परिणाम प्राप्त हुए हैं तथा इससे दूसरी हरित क्रांति को आंरभ करने में सहायता मिलनी चाहिए।
सेवा सेक्टर हमारे देश की अर्थव्यवस्था का प्रमुख सेक्टर है जिसका हमारे सकल घरेलू उत्पाद में 60 प्रतिशत योगदान है।
इस प्रकार, आर्थिक विकास में तेजी लाने की किसी भी कार्ययोजना में, वित्त एवं बैंकिंग, सूचना प्रौद्योगिकी एवं संचार जैसी महत्त्वपूर्ण सेवाओं के विकास में सहयोग देने पर ध्यान केंद्रित किया जाना चाहिए।
यद्यपि सूचना प्रौद्योगिकी एवं सूचना प्रौद्योगिकी आधारित सेवाओं में भारत का विश्व में महत्त्वपूर्ण स्थान है परंतु इसके वर्चस्व को नई उभरती अर्थव्यवस्थाओं द्वारा चुनौती दी जा रही है।
इसलिए हमें इस सेक्टर की प्रतिस्पर्धात्मकता में सुधार करना होगा।
एक सुविकसित वित्तीय प्रणाली किसी भी परिपक्व अर्थव्यवस्था का प्रतीक होती है।
हमारी नीतियों ने विभिन्न वित्तीय कारोबारियों के बीच प्रतिस्पर्धा के स्तर को ऊंचा किया है और इस प्रक्रिया में आम आदमी को लाभ पहुंचाया है।
हमारे देश का वित्तीय सेक्टर सुविनियमित सेक्टरों में है।
परंतु फिर भी इस सेक्टर की पूर्ण संभावना का उपयोग करने के लिए तथा तेजी से विकास और समावेशिता प्राप्त करने के लिए, बैंकिंग, पेंशन तथा बीमा क्षेत्र में और सुधारों की जरूरत है।
देवियो और सज्जनो, हमने अपने देश के लिए जिस ऊँचे आर्थिक विकास की परिकल्पना की है, वह तब निरर्थक रहेगी जब तक कि हम इसे हमारे समाज के निर्धन तबकों के लिए ठोस लाभ में परिणत नहीं करते।
भारत की अर्थव्यवस्था इसके राज्यों की अर्थव्यवस्थाओं का कुल योग है।
बड़ी अर्थव्यवस्था वाले राज्य राष्ट्रीय अर्थव्यवस्था की प्रगति के लिए महत्त्वपूर्ण हैं।
महाराष्ट्र, उत्तर प्रदेश, तमिलनाडु, आंध्र प्रदेश और गुजरात, अर्थव्यवस्था की दृष्टि से पांच सबसे बड़े राज्य हैं और ये देश के सकल घरेलू उत्पाद मे करीब आधा का योगदान देते हैं।
यद्यपि हममें से केवल एक राज्य देश के उत्तरी क्षेत्र में स्थित है परंतु देश के सकल घरेलू उत्पाद में उत्तरी राज्यों का हिस्सा लगभग 21.4 प्रतिशत है।
इसलिए देश के उत्तरी भागों के राज्यों में विकास देश के विकास के लिए महत्त्वपूर्ण है तथा यहां उपस्थित मुख्यमंत्रियों को इस चुनौती को स्वीकार करना चाहिए।
आर्थिक रूप से पांच सबसे बड़े राज्यों में से केवल महाराष्ट्र और गुजरात ने वर्ष 2011-12 में 8 प्रतिशत की दर से प्रगति की।
परंतु पिछले दो वर्षों के दौरान उन्होंने जो विकास का ऊंचा स्तर प्राप्त किया था, उसके मुकाबले इसमें कमी दिखाई देती है।
उत्तरी भारत के राज्यों में से उत्तर प्रदेश और पंजाब ने वर्ष 2011-12 में देश के औसत विकास के मुकाबले कम दर पर प्रगति की है।
इसमें बदलाव लाने की जरूरत है।
मुझे यह देखकर खुशी हो रही है कि बड़ी अर्थव्यवस्था वाले राज्यों में दिल्ली, मध्य प्रदेश, बिहार और छत्तीसगढ़ ने वर्ष 2011-12 में 10 प्रतिशत से ऊंचा विकास दर्ज किया है।
वैश्विक तथा राष्ट्रीय अर्थव्यवस्था में मंदी को देखते हुए यह कोई छोटी उपलब्धि नहीं है।
मुझे उम्मीद है कि ये राज्य, और तेजी से नहीं तो कम से कम इसी गति से बढ़ते रहेंगे और देश के अन्य राज्य भी उनका अनुकरण करेंगे।
वास्तव में यह बहुत महत्त्वपूर्ण बात है कि इस संगोष्ठी में विभिन्न राज्यों से कई राजनेताओं को एक साझा मंच पर इकटठा किया गया है जिससे कि प्रगति की ओर भारत की यात्रा में सहयोग देने के लिए राज्यों के योगदान पर चर्चा की जा सके।
इन्स्टीट्यूशन ऑफ इंजीनियर्स (इंडिया) द्वारा आयोजित 27वीं इंडियन इंजीनियरिंग कांग्रेस के उद्घाटन कार्यक्रम के अवसर पर यहां उपस्थित होकर मुझे वास्तव में बहुत खुशी हो रही है।
इन्स्टीट्यूशन ऑफ इंजीनियर्स की स्थापना वर्ष 1920 में एक ऐसे संस्थान की जरूरत को देखते हुए की गई थी जो भारत में इंजीनयरिंग और प्रौद्योगिकी की प्रगति के लिए कार्य कर सके।
वर्ष 1935 में इसे किंग जॉर्ज-V ने रॉयल चार्टर प्रदान किया था और तभी से इस संस्थान से जुड़े इंजीनियरों को चार्टर्ड इंजीनियर के रूप में जाना जाता है।
वर्ष 1987 में, जब अखिल भारतीय तकनीकी शिक्षा परिषद को भारत में इंजीनियरिंग और तकनीकी शिक्षा को विनियमित करने की सांविधिक शक्तियां प्रदान की गई, उससे पहले इन्स्टीट्यूटशन ऑफ इंजीनियर्स, रॉयल चार्टर के तहत यह कार्य कर रहा था।
इस संस्थान द्वारा, काफी पहले 1928 में ऐसे सेवारत तकनीकी पेशेवरों के लिए इंजीनियरिंग में स्नातक के पाठ्यक्रम के समकक्ष ए एम आई ई की परीक्षा शुरू की गई थी, जो अपने मौजूदा पेशे को जारी रखते हुए आगे पढ़ाई जारी रखना और इंजीनियरिंग की उपाधि प्राप्त करना चाहते थे।
वैज्ञानिक तथा तकनीकी बिरादरी इन विचार-विमर्शों से प्राप्त निष्कर्षों का बेसब्री से इंतजार करेगी और मुझे विश्वास है कि इनसे समावेशी विकास को बढ़ावा देने की सरकार की परिकल्पना की ओर बढ़ने की दिशा में बहुत सहयोग मिलेगा।
जैसा कि हम सभी जानते हैं, भारत आर्थिक शक्ति बनने के कगार पर है।
खरीद क्षमता की तुलना के आधार पर विश्व में हमारी अर्थव्यवस्था सबसे बड़ी अर्थव्यवस्था है।
पिछले कुछ वर्षों के दौरान हमारे देश ने जो विकास दर प्राप्त की है, वह दुनिया भर में चीन के बाद दूसरे स्थान पर है।
वर्ष 2003-04 से 2010-11 की अवधि के दौरान हमारी वार्षिक विकास दर छह बार 8 प्रतिशत से अधिक रही है।
बारहवीं पंचवर्षीय योजना अवधि 2012-17 के दौरान 9 प्रतिशत प्रतिवर्ष की विकास दर की परिकल्पना की गई है।
आर्थिक विस्तार के इन पैमानों के लिए कई अनुकूल कारकों की जरूरत होती है जिसमें से प्रमुख है शिक्षा।
हमने धीरे-धीरे सभी स्तरों की गुणवत्तायुक्त शिक्षा प्रदान करने के लिए अच्छे शैक्षणिक संस्थानों की अवसंरचना का सृजन कर लिया है।
उच्च शिक्षा सैक्टर में भारत में 659 उपाधि प्रदान करने वाले संस्थान तथा 33023 कॉलेज मौजूद हैं।
भारतीय प्रौद्योगिकी संस्थानों की संख्या जो वर्ष 2006-07 में सात थी, वह बढ़कर वर्ष 2011-12 में पंद्रह हो गई।
देश में उच्च शिक्षा संस्थानों में विद्यार्थियों की संख्या में भी इसी तरह वृद्धि हुई है और वर्ष 2006-07 में जो 1.39 करोड़ थी, वह 2011-12 में बढ़कर 2.18 करोड़ हो गई।
इंजीनियरिंग में भर्ती की विकास दर, जो ग्यारहवीं योजना अवधि में 25 प्रतिशत वार्षिक के करीब थी, अब तक किसी भी अध्ययन क्षेत्र के लिए अधिकतम है।
तकनीकी शिक्षा, खासकर इंजीनियरिंग की गुणवत्ता में सुधार लाने के लिए कई कदम उठाए गए हैं।
विज्ञान एवं प्रौद्योगिकी के लिए विकसित की गई आभासी प्रयोगशालाएं स्थापित की जा रही हैं।
सरकार विश्व बैंक की सहायता से तकनीकी शिक्षा गुणवत्ता सुधार के लिए तीन चरणों का कार्यक्रम संचालित कर रही है।
जहां वर्ष 2002 से 2009 के दौरान प्रथम चरण में इसे 127 इंजीनियरिंग संस्थानों में संचालित किया गया है, वहीं वर्ष 2010-2014 के दौरान दूसरे चरण में इसे 190 और इंजीनियरिंग संस्थानों में संचालित किया जाएगा।
तथापि, वास्तविक सतत् विकास की प्राप्ति के लिए निर्धनता उन्मूलन अत्यंत महत्त्वपूर्ण है।
निर्धनता तथा पर्यावरण का क्षरण परस्पर बहुत करीब से जुड़े हुए हैं, खासकर, जहां लोग अपनी आजीविका के लिए अपने आसपास के पर्यावरण में मौजूद प्राकृतिक संसाधनों पर निर्भर करते हैं।
इसलिए निर्धनता का उन्मूलन पर्यावरण के बचाव की पहली शर्त है।
इसलिए समाज के निर्बल वर्ग को राहत पहुंचाने के लिए उपयुक्त जलवायु अनुकूल प्रौद्योगिकियों का होना जरूरी है।
ऐसी बहुत सी परंपरागत परिपाटियां, जो सतत् और पर्यावरण अनुकूल हैं, विकासशील देशों में लोगों के जीवन का नियमित हिस्सा बनी हुई हैं।
इनको, अधिक आधुनिक लेकिन अव्यवहार्य परिपाटियों और प्रौद्योगिकियों से बदलने के बजाय, प्रोत्साहित किया जाना चाहिए।
ऐसी प्रौद्योगिकियां मौजूद हैं जिनके द्वारा संसाधनों के उपभोग में काफी कमी संभव है।
इन प्रौद्योगिकियों की पहचान, उनका मूल्यांकन तथा उनको शुरू करने तथा उनका उपयोग करने का प्रयास किया जाना चाहिए।
भूमि और जल प्रबंधन और परिस्थितिकी प्रणाली के संरक्षण के साथ, खेती का एकीकरण पर्यावरण की सततता तथा कृषि उत्पादन दोनों के लिए अत्यंत महत्त्वपूर्ण है।
स्थानीय जीविकोपार्जन में प्राकृतिक संसाधनों की भूमिका को स्वीकार करते हुए, सभी विकास परियोजनाओं के मूल्यांकन का, पर्यावरणीय नजरिए से मार्गदर्शन किया जाना चाहिए।
विकासशील देशों को उचित मूल्य पर अत्याधुनिक प्रौद्योगिकियां उपलब्ध कराने के लिए भी प्रणाली स्थापित की जानी चाहिए।
प्रौद्योगिकी के हस्तांतरण के दौरान प्राप्तकर्ता समाजों पर इसके सामाजिक, आर्थिक तथा पर्यावरणीय प्रभावों के बारे में भी बताया जाना चाहिए।
जहां संभव हो, वहां मौजूद स्थानीय प्रौद्योगिकियों को उच्चीकृत करके अनुकूलित किया जाना चाहिए जिससे वे और अधिक कारगर और उपयोगी हो सकें।
मुझे उम्मीद है कि हमारे देश में इंजीनियरों और प्रौद्योगिकीविदों की सबसे बड़ी संस्था इन्स्टीट्यूटशन ऑफ इंजीनियर्स (इंडिया) सभी स्टेकधारकों से विचार-विमर्श करके इन लक्ष्यों की प्राप्ति के लिए प्रयास करेगी।
इन्हीं शब्दों के साथ, मैं 27वीं इंडियन इंजीनियरिंग कांग्रेस का उद्घाटन करता हूं और अच्छे विचार-विमर्श के लिए आप सभी को शुभकामनाएं देता हूं।
देवियो और सज्जनो,
मुझे राष्ट्रीय ऊर्जा संरक्षण पुरस्कार 2012 प्रदान करने के अवसर पर यहां उपस्थित होकर बहुत खुशी हो रही है।
इन पुरस्कारों से समाज में ऊर्जा संरक्षण का संदेश फैलाने में बहुत सहयोग मिलता है।
मैं विभिन्न उद्योगों के उन सभी पुरस्कार विजेताओं को बधाई देता हूं जिन्होंने सतत् विकास को बढ़ावा देने के सरकार के प्रयासों में सहयोग दिया है।
मुझे ऊर्जा संरक्षा के संदेश को फैलाने के लिए आयोजित पेंटिंग प्रतियोगिता में अपनी सरल और रंगबिरंगी पेंटिंगों के साथ भाग लेने वाले बच्चों को देखकर भी बहुत खुशी हो रही है।
मैं इन बच्चों को हार्दिक बधाई देता हूं।
आज पूरी दुनिया में पर्यावरण संबंधी चिंताएं परिचर्चाओं के केंद्र में हैं।
परंतु सही मायने में विकास की दिशा में सतत् मार्ग अपनाने की ओर हमारी यात्रा अभी शुरू ही हुई है।
हमारे देश की प्रगति की जरूरतों के अनुरूप अगले दो दशकों में भारत में ऊर्जा की खपत दोगुना होने की उम्मीद है।
भारत ऊर्जा खपत के मामले में अमरीका, चीन और रूस के बाद दुनिया भर में चौथे स्थान पर है।
परंतु इतनी अधिक खपत को बनाए रखने के लिए हमारे देश के पास इतना बहुतायत में ऊर्जा संसाधन मौजूद नहीं हैं।
भारत के लिए ऊर्जा प्रबलता, जो कि किसी भी देश की अर्थव्यवस्था की ऊर्जा दक्षता का मापदंड है और ऊर्जा को सकल घरेलू उत्पाद के बदलने की लागत को दर्शाती है, यू.के., जर्मनी, जापान तथा अमरीका जैसे विकसित देशों के मुकाबले ऊंची है।
इसलिए देश के लिए उच्च सकल घरेलू उत्पाद प्राप्त करना और साथ-साथ जनता की ऊर्जा जरूरतों को पूरा करना हमारे लिए एक बड़ी चुनौती रहेगा।
2012 के मार्च के अंत की स्थिति के अनुसार ऊर्जा की संचित स्थापित क्षमता 2 लाख मेगावाट के करीब है जिसमें 24503 मेगावाट की नवीकरणीय ऊर्जा क्षमता शामिल है।
ग्यारहवीं योजना अवधि के दौरान इस क्षमता में लगभग 55000 मेगावाट की वृद्धि हुई थी जो कि पहले की किसी भी योजना अवधि के मुकाबले 2.5 गुना अधिक है।
बारहवीं योजना अवधि के दौरान, ऊर्जा संसाधनों के घरेलू उत्पादन के 6.84 प्रतिशत की वार्षिक औसत दर बढ़ने की संभावना बताई गई है।
तथापि, इसकी संभावना कम है कि हम आयातों पर अपनी अधिक निर्भरता को सीमित कर पाएंगे।
वास्तव में बारहवीं योजना अवधि के दौरान ऊर्जा के विशुद्ध आयात के 8 प्रतिशत प्रतिवर्ष की दर से बढ़ने की संभावना दर्शाई गई है।
हालांकि उच्च विकास दर प्राप्त करने की बाध्यता है परंतु आयातों पर इस तरह की निर्भरता हमारी अर्थव्यवस्था के वित्तीय संतुलन पर असर डालेगी।
सतत् विकास के लिए उपलब्ध प्राकृतिक संसाधनों का अधिक दक्षतापूर्ण उपयोग अनिवार्य है।
तद्नुसार हमें, जहां ऊर्जा की सार्वभौमिक उपलब्धता प्राप्त करनी है वहीं इसके साथ-साथ ऊर्जा दक्षता को भी बढ़ावा देना है।
अत: अधिक स्वच्छ ऊर्जा संसाधनों की ओर बढ़ना जरूरी है।
जलवायु परिवर्तन जहां एक ओर खतरा है, वहीं दूसरी ओर यह मिलजुल कर कार्य करने का एक बेजोड़ अवसर भी है।
जलवायु की नाजुकता वाले विकासशील देशों में अग्रणी होने के नाते जलवायु परिवर्तन के लिए एक सफल, नियम आधारित, समतापूर्ण तथा बहुपक्षीय समाधान के विकास में भारत की महत्त्वपूर्ण भूमिका है।
इस कार्य योजना में विकास के समग्र संदर्भ में जलवायु परिवर्तन के लिए एक व्यापक समाधान निर्धारित किया गया है और ऐसे उपायों को चिह्नित किया गया है जो हमारे विकास लक्ष्यों को बढ़ावा देंगे और जलवायु परिवर्तन के मुद्दे के कारगर ढंग से समाधान के लिए साथ-साथ लाभ भी प्रदान करेंगे।
इस कार्य योजना के तहत चलाए जाने वाले आठ मिशनों में वैज्ञानिक अनुसंधान के साथ-साथ अनुकूलन तथा न्यूनीकरण का भी ध्यान रखा गया है।
यह उल्लेख करना उचित होगा कि मांग प्रबंधन उपायों की, ऊर्जा की कमी को समस्या को खत्म करने में तथा काफी हद तक मांग और आपूर्ति के बीच अंतर को पाटने में प्रमुख भूमिका है।
मुझे यह देखकर खुशी हो रही है कि पिछले पांच वर्षों के दौरान हमारे आर्थिक विकास में ऊर्जा दक्षता तथा मांग प्रबंधन कारक भी शामिल किए गए हैं।
वर्तमान सरकार की एक महत्त्वपूर्ण पहल बेहतर ऊर्जा दक्षता पर राष्ट्रीय मिशन, जिसे ऊर्जा मंत्रालय द्वारा चलाया जा रहा है, में अनुकूल विनियमन और नीतिगत व्यवस्थाएं सृजित करके ऊर्जा दक्षता के लिए बाजार को मजबूत करने का लक्ष्य रखा गया है।
यह हमारी ऊर्जा सुरक्षा के लिए अत्यंत महत्त्वपूर्ण है।
आज के बच्चे कल के नागरिक और राष्ट्र निर्माता हैं।
ऊर्जा मंत्रालय द्वारा प्रति वर्ष आयेजित होने वाली राष्ट्रीय पेंटिंग प्रतियोगिता से देश में ऊर्जा संरक्षण का संदेश देने में स्कूली बच्चों की सहभागिता सुनिश्चित होती है।
मैं इन बच्चों को देश में ऊर्जा संरक्षण का संदेश फैलाने के लिए बधाई देता हूं।
इन्हीं शब्दों के साथ, मैं एक बार फिर ऊर्जा मंत्रालय को ऊर्जा बचत की दिशा में उद्योग द्वारा किए जा रहे प्रयासों को मान्यता देने के लिए बधाई देना चाहूंगा।
मैं पुरस्कार विजेताओं को भी बधाई देता हूं और उम्मीद करता हूं कि वे ऊर्जा बचत को बढ़ावा देने की दिशा में कार्य करते रहेंगे।
मैं भारतीय मानक ब्यूरो को खाद्य सुरक्षा तथा भारत में मानकों की भूमिका के बारे में जागरूकता पैदा करने की इस पहल के लिए बधाई देता हूं।
स्वच्छ, ताजा और पौष्टिक भोजन हमारी जनता के शारीरिक और मानसिक स्वास्थ्य के लिए अनिवार्य है।
हम जो भोजन करते हैं उसकी सुरक्षा के लिए यह जरूरी है कि उसको तैयार करने तथा प्रसंस्करण के दौरान स्वच्छता के निश्चित मानकों का पालन किया जाए।
इसके लिए हमें इनके उपभोग से पहले इन वस्तुओं के उचित परिवहन तथा विपणन के तरीके भी निर्धारित करने होते हैं।
इनका भंडारण भी अलग-अलग उत्पादों के लिए खास, सुरक्षित तरीके से करने की जरुरत होती है और इसके बारे में भी उपभोक्ता को स्पष्टता बताया जाना चाहिए।
भारत ने पिछले कुछ दशकों में खाद्य उत्पादन के साथ-साथ खाद्य उत्पादों के निर्यात में भी महत्त्वपूर्ण प्रगति की है।
भारत दुनिया भर में कृषि उत्पादों का 15वां प्रमुख निर्यातक है।
यह उल्लेखनीय है कि वर्ष 2010-2011 में कृषि एवं संबंधित उत्पादों के निर्यात में 39.3 प्रतिशत की अच्छी-खासी बढ़ात्तरी हुई है।
वास्तव में यह एक सकारात्मक प्रगति है कि खाद्य विनिर्माता, परिवहन संचालक तथा हमारे देश की खाद्य-श्रृंखला के सभी स्टेकधारक खाद्य सुरक्षा से होने वाले फायदों के प्रति अधिक से अधिक जागरूक होते जा रहे हैं।
उनमें से अधिक से अधिक लोग स्वेच्छा से तथा जानबूझकर खाद्य सुरक्षा तथा प्रबंधन के लिए नवान्वेषी प्रणालियां विकसित करने के लिए पंरपरागत विधियों का अनुकूलन कर रहे हैं।
विश्व अर्थव्यवस्था के वैश्वीकरण से भी खाद्य व्यापार को बहुत प्रोत्साहन मिला है और परिणामस्वरूप खाद्य उपभोग पैटर्न, उत्पादन पद्धतियों तथा प्रसंस्करण तकनीकों में आमूल-चूल बदलाव हुआ है।
इससे खाद्य सुरक्षा के लिए एक नयी चुनौती सामने आई है।
इन संभावित खतरों से निपटने के लिए यह जरूरी है कि अपनी जनता के स्वास्थ्य की सुरक्षा के लिए सुदृढ़ निरोधात्मक तथा उपचारात्मक व्यवस्थाएं स्थापित की जाएं।
खाद्य संचारित बीमारियों के उपचार तथा अंतरराष्ट्रीय बाजार में हमारे उत्पादों के अस्वीकार होने अथवा निम्न श्रेणीकरण के कारण, प्रत्यक्ष एवं अप्रत्यक्ष आर्थिक हानि होने से घटिया सुरक्षा मानकों का आर्थिक खामियाजा काफी अधिक हो सकता है।
विशिष्ट अतिथिगण, हमारी जनता की बढ़ती खाद्य जरूरतों की चुनौती से निपटने के लिए यह जरूरी है कि हमारे कृषि, कृषि-व्यापार तथा खाद्य प्रसंस्करण सेक्टरों में बड़े पैमाने पर निवेश किया जाए और नवान्वेषण हो।
जहां उपयुक्त प्रौद्योगिकी का उच्चीकरण जरूरी है वहीं सुरक्षित कृषि परिपाटियों तथा प्रबंधन प्रणालियों और आधुनिक प्रजनन तकनीकों पर खाद्य संबंधी अनुसंधानों के साथ-साथ ध्यान दिया जाना चाहिए और इस बात पर समुचित ध्यान दिया जाना चाहिए कि खाद्य सुरक्षा को भारतीय जलवायु तथा अन्य प्रासंगिक भौगोलिक एवं सांस्कृतिक परिस्थितियों के तहत किस प्रकार विनियमित किया जाए।
भारतीय मानक ब्यूरो की इस प्रयास में बहुत महत्त्वपूर्ण भूमिका है।
मैंने देखा है कि भारतीय मानक ब्यूरो ने भारतीय मानक तथा अच्छी परिपाटियों और प्रबंधन प्रणालियों पर विभिन्न दिशानिर्देश भी तैयार किए हैं।
गली-चौराहों पर खाने-पीने की चीजें बेचने वालों के लिए बुनियादी जरूरतों पर भारतीय मानक तैयार होना।
इसका हमारी शहरी जनता पर बहुत अधिक आर्थिक तथा पौष्टिक प्रभाव होगा क्योंकि गली-चौराहों पर खाने-पीने की चीजें हमारी श्रमिक जनसंख्या के काफी बड़े प्रतिशत के लिए एक सुगम और वहनीय विकल्प है।
हमें इस बात के प्रति भी जागरूक रहना चाहिए कि हमारे खाद्य व्यवसाय का एक बड़ा हिस्सा लघु और कुटीर स्तर की इकाइयां हैं।
वे उनके लिए तय किए गए मानकों से भयभीत न हों अथवा उन मानकों का कार्यान्वयन उनके लिए अत्यधिक जटिल न हो।
उनकी वास्तविक समस्याओं की सुनवाई तथा इसके लिए व्यावहारिक समाधान निकालने के लिए व्यवस्था होनी चाहिए।
उन्हें यह बताया जाना चाहिए कि ये उपाय सरकार तथा विनियामकों द्वारा तैया किए गए हैं और यह उनके हित में हैं।
उनके द्वारा बनाए जाने वाले खाने-पीने के सामान की सुरक्षा में सुधार करके तथा खाद्य सुरक्षा प्रणालियों और क्षमता का निर्माण करके उनके लाभ में बढ़ोत्तरी होगी।
खाने-पीने की चीजों के माध्यम से फैलने वाली बीमारियों की रोकथाम पर उपभोक्ता को जानकारी देना एक अन्य सार्वभौमिक जरूरत है।
जब उपभोक्ता गुणवत्ता तथा सुरक्षा के प्रति जागरूक होते हैं तो वे अच्छी गुणवत्ता का सुरक्षित खाद्य पदार्थ उपलब्ध कराने के लिए खाद्य उद्योग को प्रोत्साहित करने में खाद्य नियंत्रक एजेंसियों के प्रयासों में हाथ बंटाते हैं।
भारतीय मानक ब्यूरो द्वारा लोगों तक पहुंचने का यह प्रयास ग्राहकों तथा खाद्य आपूर्ति उद्योग के प्रमुख प्रतिभािगयों से बहुमूल्य प्रतिक्रिया प्राप्त करने में भी उपयोगी सिद्ध होगा।
देवियो और सज्जनो, मुझे इसमें कोई संदेह नहीं है कि यह संगोष्ठी सूचना तथा अनुभवों के सार्थक आदान-प्रदान का मार्ग प्रशस्त करेगी।
यह हमारे देश में खाए जाने वाले भोजन की सुरक्षा में सुधार के लिए एक व्यवहार्य, व्यावहारिक तथा यथार्थवादी प्रणाली अपनाने में योगदान देगी।
मैं इस राष्ट्रीय संगोष्ठी के प्रतिभागियों को अपनी शुभकामनाएं देता हूं।
इन्हीं शब्दों के साथ,मैं इस संगोष्ठी का औपचारिक उद्घाटन करता हूं।
जय हिंद!
देवियो और सज्जनो,
मुझे इस अवसर पर यहां उपस्थित होकर बहुत प्रसन्नता हो रही है।
आज हम केवल एक पुस्तक के विमोचन के लिए ही उपस्थित नही हुए हैं बल्कि एक ऐसे लब्धप्रतिष्ठ न्यायाधीश, मानववादी और विधिवेत्ता के जीवन की उपलब्धियों को मानने के लिए भी इकट्ठा हुए हैं जिसने एक बेहतर भारत के निर्माण के लिए महती योगदान दिया है।
कुछ व्यक्तियों का जीवन लाखों लोगों को प्रेरणा देता है।
उनका जीवन ऐसा होता है कि जो भी उनके संपर्क में आता है वही उनसे प्रभावित होता है और उच्च चेतना की ओर अग्रसर हो जाता है।
वह एक ऐसे मानववादी हैं जिनका हृदय लाखों उपेक्षित तथा भुलाए हुए लोगों के लिए धड़कता है, वह न्याय के संदेशवाहक हैं, तथा ऐसे क्रांतिकारी हैं जिसने भारत के संविधान के शब्दों को, अन्याय के विरुद्ध लड़ाई के लिए कमजोरों के हथियार के रूप में तब्दीली कर दिया।
न्यायमूर्ति भगवती एक न्यायिक राजनेता हैं और सही मायने में वह जनता के और जनता के लिए न्यायाधीश हैं।
न्यायमूर्ति भगवती एक ऐसे व्यक्तित्व का जीता-जागता प्रमाण हैं जो यह मानता है कि सच्ची न्यायिक भूमिका तकनीकी न्यायनिर्णयन की सीमाओं से कहीं अधिक है।
न्यायमूर्ति भगवती भारत में जनहित वादों के अग्रदूत हैं, कानूनी सहायता के अधिकार के प्रवर्त्तक हैं और लोक अदालतों के प्रणेता हैं।
उन्होंने कानून को मानवतावादी बनाने के लिए न्यायालय को जन-आंदोलन के स्थान के रूप में परिवर्तित कर दिया।
न्यायमूर्ति भगवती इस बात के प्रतीक हैं कि किस प्रकार एक न्यायधीश ऐसे लाखों वंचित भारतीयों को न्याय प्रदान करने के कार्य में सहयोग दे सकता है जो कि बहुत लंबे समय से न्याय पाने की इंतजार में खड़े हैं।
न्याय प्रदान प्रणाली में सुधार के निरंतर प्रयास, उनके कार्यकाल की विशेषता रही तथा उन्होंने अपने बहुत से निर्णयों और उद्घोषणाओं के माध्यम से अपनी राय दी, जिनमें से बहुत से निर्णय ऐतिहासिक प्रकृति के हैं।
न्यायमूति भगवती के निर्णयों से निर्धनों को अधिक सुगमता से न्याय प्राप्त करने में सहायता मिला।
उनकी बहुत से न्यायिक उद्घोषणाओं से असंख्य बंधक मजदूरों को बंधन से मुक्ति मिली, भूमि से बेदखल लोगों की भूमि वापस मिली तथा ऐसे लोगों के जीवन को सम्मान और सार्थकता प्राप्त हुई जो एक समाज के हाशिये पर रह रहे थे।
न्यायमूर्ति भगवती ने एक विधिक सहायता अवसंचना खड़ी करने का भी प्रयास किया, जिसने संविधान के अनुच्छेद 39ए को सार्थकता प्रदान की।
वे भारत के मुख्य न्यायाधीश रहने के दौरान विधिक सहायता संगठन के भी अध्यक्ष रहे।
निशुल्क कानूनी सहायता की दिशा में उनके प्रयासों से उनकी सेवानिवृत्ति के बाद, विधिक सेवा प्राधिकारी अधिनियम 1987 के अधिनियमन का मार्ग प्रशस्त हुआ।
न्यायमूर्ति भगवती ने जिन न्यायिक नवान्वेषणों की शरुआत की वह पंरपरागत एंग्लो सेक्सन विधिशास्त्र से अलग हटकर थे।
तथापि, वह हमारे संविधान की सच्ची भावना का प्रतिबिंबन थे और उन्होंने भारतीय न्यायापालिका को वंचितों के लिए सामाजिक-आर्थिक न्याय के मजबूत हथियार के रूप में परिवर्तित कर दिया।
यह न्यायिक सर्जनात्मकता वैश्विक विधिशास्त्र में एक अभिनव नवान्वेषण बन गया तथा स्वतंत्र न्यायापालिका वाले सभी विकासशील देशों के लिए इसकी प्रासंगिकता चिरस्थाई हो गई।
किसी व्यक्ति की प्रगति और विकास में पारिवारिक मूल्य अत्यंत महत्त्वपूर्ण भूमिका का निर्वाह करते हैं।
जीवन की शुरुआत से ही, उनके माता-पिता ने उनमें गहरे मानव मूल्य, सभी धर्मों के प्रति आदर, यह विश्वास कि सभी मनुष्य ईश्वर का स्वरूप हैं तथा मनुष्य मूलत: अच्छा होता है जैसे मूल्य उनमें भर दिए थे।
उनकी पत्नी श्रीमती प्रभावती, जो इस समय यहां मौजूद हैं, उनके लिए सदैव प्रेरणा का स्रोत रही हैं।
उनके सहोदर तथा बच्चे भी भावनात्मक समर्थन तथा प्रेरणा प्रदान करते हुए उनको सहयोग देते रहे हैं।
उनके व्यक्तित्व को ढालने में परिवार तथा मूल्यों की भूमिका का उल्लेख इस पुस्तक के शुरुआती अध्याय में अच्छी तरह किया गया है।
न्यायमूर्ति भगवती ने 26 वर्ष पहले अपनी सेवानिवृत्ति के बाद अंतरराष्ट्रीय मंच पर मानवाधिकार के हिमायती के रूप में एक नई पारी की शुरुआत की।
उनके विशाल अनुभव, विशेषज्ञता तथा सख्शियत का सदुपयोग संयुक्त राष्ट्र की मानवाधिकार समिति में, जहां वह सोलह वर्ष से अधिक समय तक कार्यरत रहे और अंतरराष्ट्रीय श्रम संगठन में हुआ।
अपनी पुस्तक में न्यायमूर्ति भगवती ने जो विचार व्यक्त किए हैं वह एक प्रभावशाली और संवेदनशील व्यक्ति के जीवन का रहस्योद्घाटन करते हैं।
न्यायमूर्ति भगवती 10 दिन बाद 91 वर्ष के हो जाएंगे।
मैं आने वाले वर्षों में उनके स्वास्थ्य और खुशहाली की कामना करता हूं।
न्यायमूर्ति भगवती द्वारा अपने संस्मणों को पुस्तक के रूप में दर्ज करने के लिए हमें उनका आभारी रहना चाहिए।
यह पुस्तक उस हर एक भारतीय के लिए बहुमूल्य उपहार होगा जो कि दुनिया में बदलाव लाना चाहते हैं तथा जो और अधिक न्यायपूर्ण विश्व के लिए प्रयासरत हैं।
धन्यवाद,
जय हिंद!
श्री ताऱिक अनवर, कृषि एवं खाद्य प्रसंस्करण उद्योग मंत्री, श्री अदि. बी.गोदरेज, अध्यक्ष भारतीय उद्योग परिसंघ, श्री एस. गोपालकृष्णन, नामित अध्यक्ष, सीआईआई तथा कार्यकारी उपाध्यक्ष, इन्फोसिस, श्री राकेश भारती मित्तल, अध्यक्ष, सीआईआई की कृषि संबंधी राष्ट्रीय परिषद तथा उपाध्यक्ष एवं प्रबंध निदेशक भारती एन्टरप्राइजेज, श्री अजय श्रीराम, उपाध्यक्ष सीआईआई और श्री चंद्रजीत बनर्जी, महानिदेशक, सीआईआई, और देवियो और सज्जनो,
मुझे विशेषकर बुद्धिजीवियों, वैज्ञानिकों, नीतिनिर्धारकों तथा उद्योगपतियों की इस महती सभा के समक्ष एक ऐसे विषय पर अपने विचार रखते हुए खुशी हो रही है जो कि हमारे जैसे देश के लिए अत्यंत महत्त्वपूर्ण है, जिसकी आधी श्रमशक्ति इस सेक्टर में कार्यरत है।
अत: यह जरूरी है कि हम उन मुद्दों पर अधिक ध्यान दें जो कि इस सेक्टर को परेशान कर रही हैं क्योंकि इस सेक्टर का गरीबी से सीधा संबंध है जिसके उन्मूलन के लिए हम संघर्षरत हैं।
देश द्वारा पिछले छह दशकों में जो आर्थिक तरक्की की गई है, उसके बावजूद हम अपने ग्रामीण क्षेत्र की उस अधिकांश जनसंख्या की अनदेखी नहीं कर सकते जो कि अपनी रोजी-रोटी के लिए कृषि पर निर्भर है।
कृषि इस देश की आत्मा है।
यह वह सबसे मौलिक कार्यकलाप है जिस पर मानव जाति अपने अस्तित्व के लिए निर्भर करती है।
लोगों का कृषि के साथ संबंध का तथा प्राचीनकाल से ही इसे जो महत्त्व दिया जाता है, उसका अंदाजा इसी बात से लगाया जा सकता है कि हमारे देश के विभिन्न हिस्सों के त्यौहार इसी पेशे से शुरू होते हैं।
हमारे आर्थिक संक्रमण के दौरान, देश की आय में कृषि का योगदान धीरे-धीरे घटा है।
नवीं पंचवर्षीय योजना अवधि के दौरान कृषि सेक्टर का योगदान 23.4 प्रतिशत था।
दसवीं पंचवर्षीय योजना अवधि में यह घटकर 19 प्रतिशत तथा ग्यारहवीं योजना अवधि के दौरान 15.2 प्रतिशत रह गया।
यह इस बात का प्रतीक है कि कृषि तथा संबंधित सेक्टर की विकास दर हमारी अर्थव्यवस्था की समग्र विकास दर के मुकाबले पिछड़ी है।
नवीं, दसवीं और ग्यारहवीं योजना अवधि के दौरान कृषि एवं संबंधित सेक्टर की विकास दर क्रमश: 2.5 प्रतिशत, 2.4 प्रतिशत तथा 3.3 प्रतिशत थी।
इसकी तुलना में इसी अवधि में समग्र अर्थव्यवस्था की औसत वृद्धि दर काफी अधिक अर्थात् 5.7 प्रतिशत, 7.6 प्रतिशत तथा 7.9 प्रतिशत थी।
भारत की कुल जनसंख्या का करीब 69 प्रतिशत हिस्सा ग्रामीण क्षेत्रों में निवास करता है।
योजना आयोग के सर्वेक्षण के अनुसार, ग्रामीण जनता में निर्धनता का अनुपात 34 प्रतिशत के लगभग है जबकि अखिल भारतीय निर्धनता अनुपात लगभग 30 प्रतिशत है।
इस प्रकार निर्धनता के उन्मूलन के लिए, समावेशी विकास को बढ़ावा दें, खाद्य सुरक्षा को बढ़ावा दें, रोजगार के अवसर बढ़ाएं तथा ग्रामीण आय को बढ़ाएं, यह जरूरी है कि कृषि में और तेजी के साथ प्रगति हो।
वर्ष 2011-12 के दौरान कृषि एवं संबंधित सेक्टर की विकास दर 2.8 प्रतिशत थी जो कि उससे पिछले वर्ष की 7 प्रतिशत की विकास दर से बहुत कम थी, परंतु 2008-09 तथा 2009-10 की क्रमश: 0.4 प्रतिशत तथा 1.7 प्रतिशत की विकास दर के मुकाबले अच्छी थी।
हालांकि मौजूदा वित्तीय वर्ष के पूर्वाद्ध में इस सेक्टर की 2.1 प्रतिशत की विकास दर बहुत अच्छी नहीं है परंतु मुझे उम्मीद है कि उत्तरार्ध में हमें कुछ उत्साहजनक परिणाम मिलेंगे।
कृषि विकास में इतना अंतर विशेष तौर पर मौसम की मनमानी के कारण हुआ है।
सफल फसल के लिए अच्छे मौसम पर निर्भरता भारतीय कृषि की समस्या रही है।
परंतु यदि हमें इस सेक्टर में बहुत अधिक प्रगति देखनी है तो हमें सुव्यवस्थित तथा सप्रयास कार्ययोजना बनाकर इसे यथासंभव प्रकृति के चंगुल से निकालना होगा जैसा कि विकसित देशों ने किया है।
खाद्यान्न में आत्मनिर्भरता प्राप्त करने का भारत में पहली हरित क्रांति का लक्ष्य अधिक उपज वाले बीज, उर्वरकों का अधिक प्रयोग तथा सिंचाई व्यवस्था मजबूत करके साठवें दशक में प्राप्त किया गया था।
हमने आत्मनिर्भरता का यह लक्ष्य सफलतापूर्वक प्राप्त कर लिया है।
वर्ष 2011-12 में देश में कुल खाद्यान्न उत्पादन 257 मिलियन टन था जो कि उस वर्ष के लिए निर्धारित 245 टन के लक्ष्य से अधिक था।
तथापि, पहली हरित क्रांति से कुछ सीखने की जरूरत है।
रसायनिक उर्वरक का अत्यधिक प्रयोग दीर्घावधि में अव्यवहार्य हो जाता है क्योंकि धीरे-धीरे उत्पादकता घटती जाती है।
अच्छी उपज वाले बीज केवल खाद्यान्नों के लिए प्रयोग किए गए थे।
इस प्रकार इस क्रांति का प्रभाव भारत की कुल कृषि योग्य भूमि की केवल कुल ही प्रतिशत तक रहा।
वास्तव मं इस बात की समझ बढ़ती रही है कि कृषि और संबंधित सेक्टरों में उच्च विकास देश में ग्रामीण विकास के लिए उत्प्रेरक का कार्य करेगा।
परंतु हमें कृषि में उत्पादकता को बढ़ाने को अन्य क्षेत्रों के मुकाबले कम महत्त्व नहीं देना है।
ग्यारहवीं योजना अवधि में कृषि विकास, कृषि उपज के बेहतर मूल्य के चलते भी हुआ।
परंतु बारहवीं योजना अवधि में इस परिदृश्य में बदलाव आया है क्योंकि प्रमुख फसलों की मांग में कमी दर्शाई गई है।
बारहवीं योजना की 4 प्रतिशत प्रतिवर्ष की योजनागत विकास दर को प्राप्त करने के लिए उत्पादकता बढ़ाने पर जोर दिया जाना चाहिए।
उच्च उत्पादकता वाली फसलों को प्राथमिकता देना एक ऐसी कार्ययोजना हो सकती है जिसे अधिक जोरदार ढंग से प्रोत्साहित करने की जरूरत है।
हमें बीज प्रतिस्थापन दर पर जोर देना चाहिए, इस लक्ष्य को प्राप्त करने के लिए अधिक उपज देने वाले शंकर बीजों का प्रयोग करें, जल प्रबंधन में सुधार करें तथा उर्वरकों तथा कीटनाशकों का संतुलित प्रयोग करें।
भारत में, खेती की जोतें छोटी-छोटी हैं।
2 हेक्टेयर से छोटी जोतें समग्र जोतों की 83 प्रतिशत हैं और 41 प्रतिशत क्षेत्र पर फैली हैं।
इसके कारण, हमारे लिए यह अनिवार्य हो गया है कि हम उत्पादकता बढ़ाने के लिए नवान्वेषी स्कीमें अपनाएं।
विश्व की उन्नत खाद्य आपूर्ति प्रणालियों के संदर्भ में, यह अच्छा होगा कि बड़े स्तर पर खेत-संयोजकता स्थापित करने पर विचार किया जाए।
लेकिन जरूरी यह है कि छोटे खेतों की उत्पादकता बढ़ाने के लिए आर्थिक रूप से व्यवहार्य समाधन निकालने के लिए अनुसंधान तथा प्रौद्योगिकी विकास के माध्यम से नवान्वेषण की जरूरत है।
किसान कृषि मूल्य शृंखला में सबसे महत्त्वपूर्ण कड़ी हैं।
इसलिए जरूरी है कि मौसम तथा बाजार की अनिश्चितताओं से पर्याप्त रूप से उनका बचाव सुनिश्चित किया जाए।
प्राकृतिक आपदाओं, कीटों तथा बीमारियों के कारण फसल खराब होने के खतरे के प्रबंधन के लिए इस तरह के विपदाग्रस्त किसानों को वित्तीय सहायता देने के लिए 1999-2000 में एक राष्ट्रीय कृषि बीमा स्कीम शुरू की गई थी।
यदि जोखिम को नियंत्रण करने के लिए रोकथाम बेहतर उपाय है तो मौसम की पूर्व जानकारी के लिए उपग्रह संचार पर अधिक निर्भरता तथा इस तहर की सूचना का बेहतर प्रसार और भी अधिक जरूरी होगा।
यह और भी महत्त्वपूर्ण है कि फसल की कटाई के बाद की क्षति पर नियंत्रण किया जाए क्योंकि इससे किसानों की बाजार तक पहुंच में सुधार होगा और वे अपने उत्पादों का बेहतर मूल्य प्राप्त कर पाएंगे।
कृषि प्रसार कार्यक्रम की पहुंच बढ़ाने के लिए सूचना प्रौद्योगिकी के कारगर प्रयोग से न केवल कृषि, बेहरत परिपाटियों तथा जानकारी के प्रसार में सहायता मिलेगी बल्कि इससे देश में इस प्रकार की जानकारी का डाटाबेस तैयार करने में भी सहायता मिलेगी।
इसके तहत देश के पूर्वी क्षेत्र में हरित क्रांति का विस्तार, घटिया भण्डारण सुविधाओं के कारण बहुत अधिक अन्न की क्षति को कम करना, किसानों को ऋण की उपलब्धता बढ़ाना तथा खाद्य प्रसंस्करण सेक्टर को और बढ़ावा देने की परिकल्पना की गई थी।
इन क्षेत्रों में प्रगति दिखाई देने लगी है।
पूर्वी भारत के राज्यों में खरीफ 2011 के दौरान धान की फसल में 7 मिलियन टन तक की बढ़ी हुई उपज प्राप्त हुई है।
इस उपलब्धि की अंतरराष्ट्रीय धान अनुसंधान संस्थान जैसे संगठनों ने अंतरराष्ट्रीय स्तर पर प्रशंसा की है।
देश में अतिरिक्त खाद्यान्न भंडारण क्षमता के निर्माण के लिए सरकार ने ठोस कदम उठाए हैं।
उदाहरण के लिए, आधुनिक साइलोस के रूप में 2 मिलियन टन की अतिरिक्त भंडारण क्षमता के सृजन को पहले ही अनुमोदन दे दिया गया है।
इसके अलावा, लगभग 15 मिलियन टन की भंडारण क्षमता को निजी उद्यमिता तथा भंडारण निगमों के माध्यम से सृजित किया जा रहा है।
इस प्रकार कृषि सेक्टर में अगली पीढ़ी की क्रांति के कुछ तत्त्व पहले ही सामने आने लगे हैं।
परंतु मैं कृषि में एक ऐसी दूसरी हरित क्रांति की परिकल्पना करना चाहूंगा जो कि अधिक सर्वांगीण तथा विस्तृत हो।
इस तरह की पहल ग्रामीण अवसंरचना, मानवीय विकास तथा पारिस्थितिकी और पर्यावरण के प्रति अधिक चेतना के साथ होनी चाहिए।
हमारे आगे जो विशाल कार्य है, उसे देखते हुए यह जरूरी है कि सरकार नवान्वेषी ढांचों का निर्माण करके सही साझीदारी शुरू करे जिनसे इस क्षेत्र में निजी भागीदारी को प्रोत्साहन मिले।
इससे अधिक गलत और कुछ नहीं हो सकता।
कृषि को सकल घरेलू उत्पाद में इसके अनुपात के अनुसार महत्त्व देना उतना ही भ्रांतिपूर्ण हो सकता है जितना कि आदमी के हृदय को उसके शरीर के अनुपात में महत्त्व देना।
कृषि सेक्टर का समाज के प्राय: सभी पहलुओं से संबंध निर्विवाद है।
इसके विकास से बहुत जरूरी सामािजक तथा आर्थिक बदलाव प्राप्त हो सकता है जिसके बिना दूसरे क्षेत्रों में आर्थिक विकास तथा कुल-मिलाकर देश विकास अपनी सार्थकता खो सकता है।
मुझे विश्वास है कि इस सम्मेलन से कृषि क्षेत्र के सामने मौजूद समस्याओं का व्यावहारिक हल निकलेगा।
मैं इस सम्मेलन की सफलता की कामना करता हूं तथा आयोजकों को इस सम्मेलन के आयोजन के लिए महत्त्वपूर्ण पहल करने के लिए बधाई देता हूं।
मुझे, आज भारत के राष्ट्रीय मानवाधिकार आयोग द्वारा आयोजित मानवाधिकार दिवस समारोह में भाग लेकर बहुत खुशी हो रही है।
मुझे इस सभा को संबोधित करते हुए बहुत खुशी हो रही है जो कि सार्वभौमिक महत्त्व तथा समसामयिक प्रासंगिकता के अवसर को मनाने के लिए यहां इकट्ठा हुई है।
यह दिन विश्व के सभी नागरिकों के लिए मानवाधिकारों की प्राप्ति के लिए मनुष्य के प्रयासों में एक प्रमुख उपलब्धि का दिन है।
इस घोषणा पत्र ने बहुत से देशों का यह सुनिश्चित करने की दिशा में मार्गदर्शन किया है कि उनके कानून मानवाधिकारों की बुनियादी शर्तों के अनुरूप हों।
आज के विश्व में जहां आज भी विकसित तथा विकासशील देशों में मानवाधिकार चुनौती बने हुए हैं यह घोषणा पत्र अंतरराष्ट्रीय समुदाय द्वारा उन मानदंडों के लिए पथप्रदर्शक की भूमिका निभाता है जो उन्हें मानवाधिकार की रक्षा तथा उनको बढ़ावा देने के लिए स्थापित करने चाहिए।
सार्वभौमिक घोषणा पत्र एक ऐसा संदर्भ दस्तावेज है जिसके अंदर से अन्याय तथा मनमर्जी के व्यवहार से, कमजोर तथा वंचितों की सुरक्षा सुनिश्चित करने के लिए सभी अनुवर्ती मानवाधिकार संबंधी कानूनी उपाय विकसित हुए हैं।
अंतरराष्ट्रीय मानवाधिकार आंदोलन से भारत का संबंध बहुत गहरा है।
डॉ. हंसा मेहता, जो कि एक स्वतंत्रता सेनानी, शिक्षाविद् तथा समाज सुधारक थी, संयुक्त राष्ट्र मानवाधिकार आयोग में भारत का प्रतिनिधि रहीं, जिसने इस घोषणा पत्र का मसौदा तैयार किया था।
उन्होंने इस घोषणा पत्र के मसौदे को तैयार करने में, खासकर लैंगिक समानता के विषय पर, महत्त्वपूर्ण योगदान दिया था।
आजादी से पहले भी, भारत मानवाधिकारों को बढ़ावा देने और उसकी सुरक्षा को अपना समर्थन देने में अंतरराष्ट्रीय स्तर पर सक्रिय रहा।
मानवाधिकारों के अनुपालन के प्रति इच्छा तथा मानवीय गरिमा के प्रति सम्मान हमारे स्वतंत्रता आंदोलन की आत्मा थी।
भारतीय स्वतंत्रता आंदोलन ने दुनिया के अन्य भागों में इसी प्रकार के आंदोलनों पर प्रमुख प्रभाव तथा प्रेरणा के रूप में कार्य किया।
वर्ष 1895 में ही, एक महान नेता बालगंगाधर तिलक ने स्वराज बिल प्रस्तुत किया था जिसमें, बोलने तथा अभिव्यक्ति की स्वतंत्रता, समानता का अधिकार, मत देने का अधिकार जैसे अधिकार शामिल थे।
माँटेग्यू चेम्सफोर्ड रिपोर्ट के प्रकाशन के बाद भारतीय राष्ट्रीय कांग्रेस ने बंबई के अपने विशेष अधिवेशन में यह मांग की थी कि गर्वनमेंट ऑफ इंडिया एक्ट में बुनियादी मानवाधिकारों के प्रतीक के रूप में लोगों के अधिकारों संबंधी घोषणा पत्र शामिल होना चाहिए।
वर्ष 1927 में मद्रास में भारतीय राष्ट्रीय कांग्रेस के अधिवेशन में यह संकल्प पारित किया गया था कि भारत के भावी संविधान में मौलिक अधिकारों संबंधी घोषणा पत्र शामिल होना चाहिए।
वर्ष 1928 में मोतीलाल नेहरू कमेटी तथा 1944-45 में तेज बहादुर सप्रू कमेटी, जिसने भारत के संविधान का मसौदा तैयार किया था, में भी मौलिक अधिकारों पर जोर दिया गया था।
हमारे राष्ट्रपिता, महात्मा गांधी को उस समय विश्व के प्रमुख मानवाधिकार कार्यकर्ता के रूप में जाना जाता था जब सार्वभौमिक घोषणा पत्र का मसौदा तैयार किया जा रहा था।
इसलिए महात्मा गांधी से उन तत्त्वों पर विचार-विमर्श किया गया था जो कि सार्वभौमिक घोषणा पत्र में शामिल होने चाहिए।
गांधी जी के राजनीतिक दर्शन का सार प्रत्येक व्यक्ति का सशक्तीकरण तथा प्रत्येक व्यक्ति की गरिमा तथा आत्मसम्मान की रक्षा है।
यही सार्वभौमिक घोषणा पत्र का केंद्रीय संदेश है।
सार्वभौमिक घोषणा पत्र यह भी स्वीकार करता है कि अधिकार कर्तव्यों के साथ आते हैं और गांधी जी द्वारा इसी विचार को दृढ़ता से प्रोत्साहित किया गया था।
जहां सार्वभौमिक घोषणा पत्र में भारत के विचारों को डॉ. हंसा मेहता के योगदान से स्थान मिला वहीं भारत के संविधान को भी इस घोषणा पत्र से प्रेरणा मिली।
हमारे देश के संविधान का निर्माण करते हुए हमारे देश के संस्थापकों ने मौलिक अधिकारों पर संविधान के भाग-III में दिए गए प्रावधानों की रचना करते हुए सार्वभौमिक घोषणा पत्र का उपयोग किया था।
आजादी के बाद, विश्व स्तर पर और देश के अंदर मानवाधिकारों की संरक्षा तथा रक्षा के प्रति हमारी प्रतिबद्धता के बारे में कोई दो राय नहीं रही है।
भारत यह मानता है कि जीवन तथा स्वतंत्रता के अधिकार जैसे कुछ अधिकार इन्सान द्वारा सदैव मूल अधिकार माने गए हैं।
यदि मानवाधिकार इन्सान से अभिन्न हैं तो उन्हें सभी स्थानों और सभी समय में सभी इन्सानों पर समान रूप से लागू होने चाहिए।
ये अधिकार मानव के अपने अस्तित्व के लिए मौलिक अधिकार हैं और केवल समाज की किसी एक श्रेणी अथवा एक वर्ग के लाभ के लिए ही नहीं है।
हमारे संविधान में यही स्थिति व्यक्त होती है।
जीवन तथा वैयक्तिक स्वतंत्रता का अधिकार, इसके अधिकार क्षेत्र में सभी लोगों को उपलब्ध है न कि केवल इसके नागरिकों को।
देवियो और सज्जनो,
मानवाधिकार शांति एवं विकास की संकल्पना का केन्द्रीय तत्त्व है।
इसी तरह आर्थिक, सामाजिक तथा सांस्कृतिक अधिकार भी महत्त्वपूर्ण हैं।
सार्वभौमिक घोषणा में इसी विचार की प्रतिध्वनि मिलती है जिसकी भूमिका में ऐसे विश्व के सृजन की बात कही गई है जो कि भय और अभाव से मुक्ति को आम आदमी की सर्वोच्च आकांक्षा घोषित करता है।
राजनीति में हम समान होंगे जबकि सामाजिक तथा आर्थिक ढांचे में लगातार एक व्यक्ति एक मूल्य के सिद्धांत को नकार रहे हैं।
इस तरह के विरोधाभासों के जीवन को हम कब तक जीते रहेंगे।
कब तक हम अपने सामाजिक एवं आर्थिक जीवन में समानता को नकारते रहेंगे।
यदि हम बहुत दिनों तक इसे नकारते रहे तो ऐसा हम केवल अपने राजनीतिक लोकतंत्र को खतरे में डालकर करेंगे।
आर्थिक, सामाजिक तथा सांस्कृतिक अधिकारों के प्रति भारत की प्रतिबद्धता राज्य नीति के निर्देशक सिद्धांतों में निहित है जो कि हमारे संविधान के भाग-IV में मौजूद है।
इन सिद्धांतों को देश के शासन के लिए मूलभूत कहा गया है।
ये केंद्र और राज्य सरकारों के लिए दिशा निर्देश हैं जिन्हें कानून और नीतियों का निर्माण करते हुए ध्यान में रखा जाना है।
विकास के बारे में हमारे दृष्टिकोण में हमने निर्देशक सिद्धांतों से सहायता ली है तथा शिक्षा, रोजगार और खाद्य सुरक्षा के मामले में अधिकार पर आधारित नजरिया अपनाया है जो कि सम्मानजनक मानवीय अस्तित्व के लिए मौलिक आवश्यकता है।
हमने महात्मा गांधी राष्ट्रीय ग्रामीण रोजगार गारंटी अधिनियम 2005 तथा शिक्षा का अधिकार अधिनियम 2009 बनाकर अपने नागरिकों की कानूनी हकदारियों से मजबूत करने का समर्थन किया है।
खाद्य सुरक्षा प्रदान करने के बारे में कानून भी आने वाला है।
सुशासन, लोगों द्वारा अपने अधिकारों को प्रयोग करने के लिए जरूरी है।
पारदर्शिता तथा जवाबदेही की संकल्पनाओं को कार्य में परीणत करने की जरूरत है।
सूचना का अधिकार अधिनियम 2005 हर एक व्यक्ति को जन प्राधिकारियों के नियंत्रण के तहत सूचना को प्राप्त करने का अधिकार देता है।
देवियो और सज्जनो,
राष्ट्रीय मानवाधिकार आयोग ने 1993 में अपनी स्थापना के समय से ही देश में मानवाधिकारों के प्रोत्साहन और सुरक्षा के लिए महत्त्वपूर्ण योगदान दिया है।
यह लोगों के अधिकारों की सुरक्षा में प्रमुख भूमिका निभाता रहा है।
यह मानवाधिकार के प्रति समाज के विभिन्न वर्गों के बीच जागरूकता और चेतना फैलाने में जुड़ा रहा है।
इस संस्थान की विश्वसनीयता इस बात से और बढ़ी है कि इस आयेग में विभिन्न पदों पर बेदाग छवि के लोग रहे हैं।
संस्थान की इसी विश्वसनीयता के कारण देश के सबसे बड़े न्यायालय द्वारा इसे अत्यंत महत्त्व के मामले सौंपे जाते रहे हैं।
मानवाधिकार संरक्षण अधिनियम, जिसके तहत राष्ट्रीय मानवाधिकार आयोग का गठन हुआ है, को एक मॉडल कानून माना गया है तथा इसका अनुकरण दुनिया के बहुत से देशों द्वारा किया गया है।
हमारे आयोग के सफलतापूर्वक संचालन से बहुत से दूसरे देशों की इसी प्रकार के संस्थाओं को प्रेरणा मिली है।
पिछले बहुत से वर्षों में इस आयोग ने अपने सम्मान तथा विशेषज्ञता के कारण व्यक्ति के जीवन, स्वतंत्रता तथा उसकी गरिमा के अधिकार को मजबूत करने में महत्त्वपूर्ण योगदान दिया है।
इसने देश में मानवाधिकार आंदोलन की प्र्रगति में भी योगदान दिया है।
देश के चहुंमुखी विकास के लिए राजनीतिक तथा सामाजिक-आर्थिक अधिकारों के अनिवार्य संगम को मानवाधिकार आयोग ने बेहतर ढंग से समझा है।
मानवाधिकार दिवस एक ऐसा अवसर है जब हम अपनी यात्रा के दौरान इस बारे में चिंतन कर सकते हैं कि एक देश के रूप में हम संविधान द्वारा निर्धारित रास्ते पर इतना दूर चल चुके हैं और मानवाधिकार तथा अपने सभी लोगों के जीवन को गरिमासंपन्न बनाने के लिए हमें अब आगे क्या प्रयास करने की जरूरत है।
मानवाधिकार दिवस के इस अवसर पर, मैं अपनी सरकार, न्यायपालिका, राष्ट्रीय आयोग जैसे सांविधिक निकायों और सिविल समाज से आग्रह करूंगा कि वे मानवाधिकार को बढ़ावा देने और उनकी सुरक्षा के लिए अधिकतम प्रयास करें।
हमें मानवाधिकार को स्कूली पाठ्यक्रम में शामिल करके उसके बारे में जागरूकता बढ़ानी होगी।
मानवाधिकार की संस्कृति का हमारी राष्ट्रीय मानसिकता में समावेश होना चाहिए।
अंत में, मानवाधिकार के विभिन्न पहलुओं की रक्षा के लिए हमारा एक शानदार संविधान है और बहुत से अच्छे कानून एवं नीतियां हैं।
तथापि मानवाधिकारों के प्रबंधन के लिए इतनी विशाल कानूनी अवसंरचना का कोई महत्त्व नहीं होगा यदि इसके कार्यान्वयन में खामी होगी।
इसलिए हमें आम आदमी के लिए अपने कानूनों और सांविधानिक प्रावधानों को वास्तविकता में बदलने का प्रयास करना होगा।
महामहिम राष्ट्रपति विक्टर यानुकोविच,
महामहिम, आपकी भारत की सरकारी यात्रा पर आपका तथा आपके प्रतिनिधि मंडल के विशिष्ट सदस्यों का हार्दिक और सौहार्दपूर्ण स्वागत करते हुए मुझे बहुत खुशी हो रही है।
भारत और उक्रेन के बीच मैत्री, सहयोग तथा हमारी जनता के बीच एक दूसरे के लिए लाभदायक संपर्क की परंपरा रही है।
हमारी सरकारों के बीच अब व्यापक, बहुआयामी तथा सारगर्भित साझीदारी है।
इस वर्ष जब हम आपसी कूटनीतिक संबंधों की स्थापना की 20वीं वर्षगांठ मना रहे हैं, हमें अपने संयुक्त प्रयासों और अपनी उपलब्धियों पर संतोष का अनुभव होता है।
राष्ट्रपति जी, भारत उक्रेन के साथ अपने संबंधों को बहुत महत्त्व देता है।
आपकी इस यात्रा से हमें इस दिशा में अवलोकन करने और आने वाले वर्षों के लिए अपना एजेंडा तय करने का अवसर मिला है।
हमारे दोनों देश इस समय आजादी के बाद हमारे द्वारा प्राप्त उपलब्धियों से लाभ उठाने की दिशा में कार्य कर रहे हैं तथा हम दोनों ही आने वाले वर्षों में अपने-अपने क्षेत्रों में सतत् आर्थिक विकास तथा स्थायित्व की उम्मीद करते हैं।
आज हमारी सरकारों द्वारा जो संयुक्त वक्तव्य जारी किया गया है तथा जो करार किए गए हैं, उनसे विभिन्न क्षेत्रों में हमारी सफल साझीदारी को और बढ़ावा मिलेगा तथा इनसे सहयोग के और नए अवसरों के उपयोग का अवसर मिलेगा।
आज हमारे बीच जो विचार-विमर्श तथा सरकारी वार्ताएं हुई हैं उनमें हम इस बात पर सहमत हुए हंश कि हमारे बहुआयामी सहयोग को आगे बढ़ाने की बहुत संभावनाएं हैं।
हम इस बात के लिए उत्सुक हैं कि हमारे दोनों देशों के बीच उपयोगी साझीदारी हो, जो हमारी जनता के लिए और अधिक प्रगति तथा समृद्धि लेकर आए।
महामहिम, भारत में उक्रेन द्वारा दर्शाई गई रुचि का हम स्वागत करते हैं।
हम भी व्यापार, उद्योग, रक्षा, अंतरिक्ष तथा असैनिक परमाणु ऊर्जा, संचार, सूचना प्रौद्योगिकी तथा अन्य सेक्टरों में द्विपक्षीय सहयोग में और तेजी लाने की आपकी इच्छा के पक्ष में हैं।
उर्वरक तथा फार्मास्यूटिकल हमारे आर्थिक संबंधों का एक महत्त्वपूर्ण क्षेत्र है।
भारतीय फार्मास्यूटिकल उद्योग गुणवत्तापूर्ण तथा कम कीमत पर दवाएं उपलब्ध कराकर उक्रेन के स्वास्थ्य क्षेत्र में एक सकारात्मक भूमिका निभा रहा है।
हमारे दोनों देशों की जनता के बीच मेल-मिलाप तथा आदान-प्रदान से हमारे चिह्नित सेक्टरों के बीच संबंध अपेक्षित रूप से सघन होंगे।
यह संतोष की बात है कि पिछले पांच वर्षों के दौरान हमारा द्विपक्षीय व्यापार दो गुना से अधिक हो गया है।
अब हमारा द्विपक्षीय व्यापार 2.8 बिलियन अमरीकी डालर हो गया है।
यह बढ़ोतरी संतोषजनक है परंतु हमें इसकी पूरी संभावनाओं का उपयोग करना होगा।
महामहिम, आतंकवाद अंतरराष्ट्रीय शांति और सुरक्षा के लिए सबसे बड़ा खतरा बन कर उभरा है।
इस बुराई को खत्म करने के लिए वैश्विक समुदाय को आतंकवादियों और उनको सहायता देने वालों के विरुद्ध सुव्यवस्थित कार्रवाई करनी होगी।
वर्ष 2008 में मुंबई पर आतंकवादी हमले सहित भारत में आतंकवादी हमलों की भर्त्सना के लिए हम उक्रेन की बहुत सराहना करते हैं।
मुझे विश्वास है कि भारत और उक्रेन आतंकवाद से लड़ने में वैश्विक प्रयासों में योगदान दे सकते हैं।
भारत की जनता उक्रेन की जनता, उसकी हिम्मत तथा सहनशीलता का बहुत सम्मान करती है।
उन्होंने सकारात्मक दिशा में बढ़ती हुई जीवंत अर्थव्यवस्था वाले आधुनिक उक्रेन के निर्माण के लिए, अपने इतिहास में बहुत सी चुनौतियों तथा कठिनाइयों का सामना किया है।
वह भारतीय कला एवं संस्कृति के बारे में उक्रेन की जनता द्वारा वर्षों के दौरान प्राप्त विषद ज्ञान की भी सराहना करती है।
हमारे दोनों देशों की जनता के बीच इस मित्रता ने हमारे संबंधों को गर्मजोशी प्रदान की है जिसे बढ़ावा देकर फलने-फूलने का अवसर दिया जाना चाहिए।
हमारी सरकारें हम दोनों देशों के विविधतापूर्ण समाजों के बीच अधिक सांस्कृतिक तथा शैक्षणिक संपर्क की सुविधा प्रदान करके ऐसा सुनिश्चित कर सकती हैं।
मुझे इसमें कोई संदेह नहीं है कि इससे हमारे संपर्कों की गुणवत्ता बढ़ेगी और हमारे संपर्क मजबूत होंगे।
महामहिम, आपकी आजादी के बीस वर्षों के दौरान, लंदन ओलंपिक तथा यूरो 2012 फुटबाल चैंपियनशिप के सफल आयोजन सहित, खेल में आपकी उपलब्धियां और विभिन्न क्षेत्रों में आपके देश की प्रभावशाली उपब्धियां सामने आई हैं।
कृपया उक्रेन की जनता की इन गौरवशाली उपलब्धियों के लिए मेरी बधाई स्वीकार करें।
यह एक अवसर होगा जबकि महान डिनेपर की लहरों की ध्वनि और गंगा नदी की पवित्र आध्यात्मिकता का मिलन होगा।
मुझे विश्वास है कि आपकी इस यात्रा से आपस में संपर्क करने, नए प्रयास शुरू करने तथा द्विपक्षीय सहयोग को बढ़ावा देने के हमारे अपने-अपने मंत्रालयों के प्रयासों को बल मिलेगा।
- उक्रेन के राष्ट्रपति महामहिम श्री विक्टर यानुकोविच के स्वास्थ्य और प्रसन्नता की;
- भारत और उक्रेन के बीच स्थाई मैत्री और सहयोग की कामना करें।
मुझे आज देव संस्कृति विश्वविद्यालय के चौथे दीक्षांत समारोह के अवसर पर यहां उपस्थित होकर आप लोगों से विचारों का आदान-प्रदान करके बहुत खुशी हो रही है।
पवित्र गंगा तथा महान हिमालय के इस शांत परिवेश में मैं भावविह्वल हूं जहां पर आपका यह संस्थान स्थित है।
मैं उन विद्यार्थियों को बधाई देता हूं जिन्हें आज उपलब्धियां, पुरस्कार तथा मेडल प्राप्त हुए हैं।
मैं इस अवसर पर, विश्वविद्यालय द्वारा एक दशक की छोटी-सी अवधि में प्राप्त महत्त्वपूर्ण प्रगति की भी सराहना करना चाहूंगा।
व्यक्तित्व का समग्र विकास करने के लिए आधुनिक शिक्षा को आध्यात्मिक प्रशिक्षण के साथ एकीकृत करने का इसका मिशन प्रशंसनीय है क्योंकि यह आज के विश्व के लिए प्रासंगिक है।
शिक्षा व्यक्ति में मूल्यों का समावेश करती है तथा शिक्षा आधारित शिक्षा हमें अपने समाज के लिए सार्थक रूप से योगदान देने के लिए तैयार करती है।
आज के युग में, खोए हुए मूल्यों तथा परंपराओं को फिर से प्राप्त करने के लिए शैक्षणिक उत्कृष्टता के साथ-साथ आध्यात्मिक विकास के लिए प्रयास, एक सटीक दृष्टिकोण है।
शांति कुंज, एक सामाजिक सेवा संगठन है जिसने देव संस्कृति विश्वविद्यालय की स्थापना की है और उसने इन सामाजिक उद्देश्यों को बढ़ावा देने के लिए इस संस्थान को स्थापित करके महान सेवा की है।
मुझे खुशी है कि आपके संस्थान में प्रत्येक विद्यार्थी को जीवन-प्रबंधन पर एक पाठ्यक्रम पूर्ण करना होता है ताकि उनमें इन्टर्नशिप कार्यक्रमों के जरिए सामाजिक जिम्मेदारी का समावेश किया जा सके।
अकादमिक पाठ्यचर्या के माध्यम से संस्थागत रूप में जीवन-आधारित ज्ञान तथा अभ्यास शामिल करना ऐसा कार्य है जिसका अनुकरण होना चाहिए।
विद्यार्थियों को जीवन के विभिन्न परिप्रेक्ष्यों का ज्ञान देकर यह विश्वविद्यालय उन्हें आधुनिकता की गहन विश्व-दृष्टि प्रदान करने का प्रयास कर रहा है।
इस विश्वविद्यालय द्वारा प्रदान किए जा रहे नवान्वेषी विचारों तथा सर्वांगीण शिक्षा के कारण ही यह एक ऐसा उत्कृष्टता केंद्र बन गया है जहां भारत और विदेशों से विद्यार्थी खिंचे चले आते हैं, जिनमें रूस, ईरान, जर्मनी, नेपाल, श्रीलंका, जापान, स्पेन, चेक गणराज्य, चीन तथा दक्षिण कोरिया शामिल हैं।
मैं पंडित श्रीराम शर्मा आचार्य के प्रति भी अपना सम्मान प्रकट करना चाहूंगा जिनके दार्शनिक उपदेशों और असाधारण दूरदृष्टि इस संस्थान की स्थापना की प्रेरणा रही है।
पंडित आचार्य ने आध्यात्मिक पुनर्जागरण के द्वारा लोगों में उच्च सामाजिक तथा नैतिक मूल्यों का समावेश करने का प्रयास किया और जनता के मस्तिष्क में एक अमिट छाप छोड़ी।
देवियो और सज्जनो, हमारा देश तेजी से एक महान आर्थिक शक्ति बन रहा है।
खरीद शक्ति की समानता के आधार पर हम विश्व की तीसरी सबसे बड़ी अर्थव्यवस्था हैं।
विश्व की प्रमुख अर्थव्यवस्थाओं में हमारी विकास दर, केवल चीन के बाद दूसरे स्थान पर है।
पिछले नौ में से छह वर्षों के दौरान हमने 8 प्रतिशत से अधिक की विकास दर प्राप्त की है।
हालांकि वैश्विक आर्थिक मंदी के कारण 2010-11 के बाद विकास दर में मामूली कमी आई है परंतु भारत ने इस संकट से बच निकलने में सफल रहा तथा उसने प्रशंसनीय लचीलापन दिखाया है।
भारत में शिक्षा का विकास भारत के लचीलेपन के लिए उत्तरदायी कारक रहा है।
इसलिए इसमें कोई दो राय नहीं हैं कि शिक्षा, जिसके द्वारा हम बौद्धिक पूंजी का निर्माण करते हैं, किसी भी व्यक्ति, समाज अथवा देश के लिए विशेष रूप से महत्त्वपूर्ण होती है।
यह कुशल कार्मिकों को सीधे राष्ट्रीय उत्पाद में योगदान देने में सहायता देती है।
अनुसंधान शिक्षा का एक बेहतरीन उत्पाद है जिससे नवान्वेषण, प्रौद्योगिकीय उन्नति तथा प्रक्रिया में सटीकता आती है जो कि उत्पादन की सरहदों में बदलाव तथा भविष्य के लिए और अधिक क्षमता निर्माण के लिए उत्तरदायी होती है।
इस प्रकार शिक्षा के महत्त्व का जितना वर्णन किया जाए उतना कम है।
उच्च शिक्षा के क्षेत्र में, भारत में उपाधि प्रदान करने वाले 659 संस्थान तथा 33,023 कॉलेज मौजूद हैं।
भारतीय प्रौद्योगिकी संस्थानों तथा भारतीय प्रबंध संस्थानों ने देश में तकनीकी तथा प्रबंध शिक्षा के क्षेत्र में मापदंड स्थापित किए हैं तथा उन्हें पूरी दुनिया में उच्च सम्मान दिया जाता है।
इसलिए यह जानकर खुशी होती है कि भारतीय प्रौद्योगिकी संस्थानों की संख्या जो 2006-07 में 7 थी, 2011-12 में बढ़कर 15 हो गई और इसी अवधि के दौरान भारतीय प्रबंध संस्थानों की संख्या 6 से बढ़कर 13 हो गयी।
यह स्पष्ट है कि देश में उच्च शिक्षा के संस्थानों में भर्ती विद्यार्थियों की संख्या भी बढ़ी है और यह 2006-07 में 1.39 करोड़ से बढ़कर ग्यारहवीं पंचवर्षीय योजना के अंतिम वर्ष 2011-12 में 2.18 करोड़ तक पहुंच गई।
हमारी उपलब्धियों के बावजूद हमें उच्च शिक्षा के स्तर को उठाना होगा।
देश में अनुसंधान और नवान्वेषण में पिछड़ा हुआ है।
भारतीयों द्वारा 2010 में केवल छह हजार आवेदन पेटेंट के लिए प्रस्तुत किए गए थे जो कि चीनियों द्वारा प्रस्तुत 3 लाख जर्मनों द्वारा प्रस्तुत 1.7 लाख, जापानियों द्वारा प्रस्तुत 4.64 लाख तथा अमरीकियों द्वारा प्रस्तुत 4.2 लाख आवेदनों के मुकाबले मामूली हैं।
हालांकि इस तरह के कार्यक्रमों में भर्ती बढ़ी है और यह 2006-07 में 27 लाख के मुकाबले 2011-12 में 42 लाख हो गयी परंतु इस दिशा में और प्रयास की जरूरत है।
सूचना प्रौद्योगिकी तथा नवान्वेषी पद्धति से नए अवसर खुल सकते हैं तथा इससे ऐसे लोगों, जो कि लचीला अध्ययन विकल्प अपनाना चाहते हैं, को भी शिक्षा के अधिक अवसर प्राप्त होंगे।
मेरा यह मानना है कि बड़े स्तर पर शिक्षा से राष्ट्र निर्माण को प्रोत्साहन मिलता है तथा छोटे स्तर पर यह चरित्र निर्माण को बढ़ावा देती है।
मुझे अपनी सभ्यता के दर्शन तथा संस्कृति पर बहुत विश्वास है।
मेरा यह भी मानना है कि इस तरह के मूल्यों का समावेश करके प्रगति का मार्ग सशक्त किया जा सकता है।
इसलिए मैं देव संस्कृति विश्वविद्यालय द्वारा प्रदान की जा रही शिक्षा के मॉडल से अत्यधिक आश्वस्त हुआ हूं।
मैं एक बार फिर से उन सभी विद्यार्थियों को बधाई देता हूं जिन्हें आज उपाधियां प्राप्त हुई हैं।
अब आपके सामने वास्तविक दुनिया है।
आप हतोत्साहित न हों।
आप में इस विश्वविद्यालय द्वारा जो हुनर, ज्ञान तथा विश्वास भरा गया है, वह आपको अच्छे स्थान पर पहुंचाएगा।
ये सबसे अच्छे साधन हैं तथा पूरी दुनिया आपकी है।
धन्यवाद,
जय हिंद!
मुझे अंतरराष्ट्रीय सहकारिता वर्ष 2012 के दौरान, सहकारिता विकास निगम द्विवार्षिक सहकारिता उत्कृष्टता पुरस्कार 2012 प्रदान करते हुए बहुत खुशी हो रही है।
शुरुआत में मैं, सभी पुरस्कार विजेताओं को बधाई देना चाहूंगा जिनकी उपलब्धियों को राज्य तथा राष्ट्रीय दोनों ही स्तरों पर सराहा गया है।
वर्ष 2002 में शुरू किए गए ये पुरस्कार, जमीनी स्तर की सहकारी संस्थाओं में प्रतिस्पर्धा की भावना को बढ़ावा देते हैं तथा सामाजिक-आर्थिक विकास में उनके विशिष्ट योगदान को मान्यता देते हैं।
मैंने देखा है कि इस वर्ष राष्ट्रीय सहकारिता विकास निगम ने सहकारिता में उत्कृष्टता के लिए तीन नए राष्ट्रीय स्तर के पुरस्कार स्थापित किए हैं।
मैं उन समितियों को बधाई देता हूं जिन्हें सहकारिता में उत्कृष्टता के लिए राष्ट्रीय सहकारिता विकास निगम द्विवार्षिक पुरस्कारों के लिए चुना गया है।
मुझे विश्वास है कि ये पुरस्कार नई आशा की भावना जगाने में और इन सहकारी संस्थाओं में नई जीवंतता और सजीवता लाने में देश की अन्य सहकारी समितियों को प्रेरणा देंगे और उन्हें आगे आने वाले समय में और भी बेहतर ढंग से कार्य करने के योग्य बनाएंगे।
भारत में सहकारिता आंदोलन का इतिहास एक सौ साल से अधिक पुराना है।
औपचारिक सहकारी ढांचे के स्थापित होने से भी पहले भारत में सहकारिता और सहकारी क्रियाकलापों की परिपाटी मौजूद थी।
इस के समाधान के लिए सरकार ने बहुत से प्रयास किए, जिसमें 1904 का सहकारिता ऋण समिति अधिनियम भी था।
अक्टूबर 1946 में दो प्राथमिक दुग्ध समितियों के पंजीकरण ने इतिहास रचा।
इसके बाद उसी साल खेड़ा जिला सहकारिता दुग्ध उत्पादन संघ, जिसे अमूल के नाम से जाना जाता है, का पंजीकरण हुआ।
1947 में भारत के आजाद होने के बाद सहकारिता के विकास को विधिवत् मान्यता मिली और सहकारी संस्थाओं को, खासकर ग्रामीण अर्थव्यवस्था के रूपांतर के लिए भारत के योजना आयोग द्वारा तैयार की गई पंचवर्षीय योजनाओं में केंद्रीय भूमिका प्रदान की गई।
देवियो और सज्जनो,
सहकारी संस्थाएं, ग्रामीण क्षेत्रों में समावेशी विकास हेतु समाजिक-आर्थिक विकास लाने के लिए हमारे देश में प्रमुख संस्थाएं हैं।
सहकारिता आंदोलन ने हमारे पूर्वजों की सहायता की जिन्होंने देश के आर्थिक विकास की प्रक्रिया में इसे प्रमुख स्थान दिया।
आज 24 करोड़ सदस्यों वाली छह लाख सहकारी संस्थाओं के साथ भारतीय सहकारिता आंदोलन समतापूर्ण तथा समावेशी विकास सुनिश्चित करने का एक कारगार आर्थिक उपाय सिद्ध हुआ है।
भारत में सहकारी संस्थाओं ने हमारी अर्थव्यवस्था के समग्र आर्थिक विकास में नजर आने वाला तथा महत्वपूर्ण योगदान दिया है।
खासकर कृषि ऋण, चीनी, डेरी, कपड़ा, मत्स्यपालन, खाद्य वितरण तथा कृषि निवेश, भंडारण और विपणन के क्षेत्रों में है।
उन्होंने यह सुनिश्चित किया है कि विकास तथा प्रगति से फायदे का एक बड़ा हिस्सा छोटे तथा सीमांत किसानों को प्राप्त हो।
देवियो और सज्जनो,
पूरी दुनिया में, सहकारिता से प्राप्त होने वाले फायदे तथा इसके महत्व को स्वीकार करते हुए, संयुक्त राष्ट्र संघ ने, सहकारिता के बारे में जनता में जागरुकता तथा सामाजिक आर्थिक विकास में उनके योगदान को बढ़ाने तथा सहस्राब्दि विकास लक्ष्यों को प्राप्त करने और सहकारी संस्थाओं के लक्ष्य तथा उनके विकास को बढ़ावा देने के लिए वर्ष 2012 को अंतरराष्ट्रीय सहकारिता वर्ष घोषित किया है।
पिछले 50 उपलब्धिपूर्ण वर्षों के दौरान, राष्ट्रीय सहकारिता विकास निगम, जो कि विशिष्टतया सहकारी संस्थाओं को वित्तीय सहायता प्रदान करने वाला एक वित्तीय संस्थान है, ने कई उपलब्धियां हासिल की है और ग्रामीण अर्थव्यवस्था के विकास तथा देश के ग्रामीण अंचलों से पिछड़ापन दूर करने के अंतिम लक्ष्य को ध्यान में रखकर बहुत सी पहलें शुरू की है।
पिछले कुछ वर्षों के दौरान, सरकार ने 97वां संविधान संशोधन लाकर सहकारिता की दिशा में बड़ी पहल की है और इसके द्वारा सहकारिता के विकास के लिए अनुकूल माहौल तैयार किया है।
इससे सहकारी संस्थाओं को लोकतांत्रिक, स्वायत्त तथा व्यावसायिक ढंग से संचालित होने का मौका मिलेगा।
इस संशोधन द्वारा सहकारी समिति गठन करने का अधिकार अब एक मौलिक अधिकार बन गया है।
इस अधिनियम से मजबूत सहकारिता आंदोलन के विकास का मार्ग प्रशस्त हुआ है।
इस विकास को और जमीनी स्तर तक ले जाने के लिए संबंधित राज्य सरकारों को भी जरुरत के अनुसार राज्य के कानूनों आदि में संशोधन करके अनुकूल परिवेश बनाने की जरुरत है।
अंत में मैं एक बार फिर पुरस्कार विजेताओं को बधाई देता हूं।
मैं श्री शरद पवार, कृषि एवं खाद्य प्रसंस्करण मंत्री तथा उनके मंत्रालय को सहकारी संस्थाओं के माध्यम से हमारी अर्थव्यवस्था के सतत् आर्थिक विकास के लिए निरंतर प्रयास के लिए बधाई देना चाहूंगा।
मुझे आज राष्ट्रीय रियल एस्टेट विकास परिषद के 11वें राष्ट्रीय सम्मेलन में आप सभी के बीच उपस्थित होकर बहुत खुशी हो रही है।
यह बैठक वास्तव में महत्त्वपूर्ण है क्योंकि यह हमारे देश की आम जनता के लिए सतत् आवास के लिए कार्य योजनाओं तथा रोड मैपों पर चर्चा करेगी जो कि इन बुनियादी जरूरतों की अधिक कमी का सामना कर रहे हैं।
आवासीय सेक्टर पर दबाव के चलते आने वाले दशकों में उत्तरी क्षेत्र में बड़ी तेजी से शहरीकरण होने की संभावना है।
विकासशील देशों में शहरीकरण को रोकना संभव नहीं है, खासकर भारत में जो कि विश्व की सबसे तेजी से प्रगतिशील अर्थव्यवस्था है।
यही कारण है कि जिन देशों में अर्थव्यवस्था तेजी से प्रगति करती है, उनका शहरीकरण तेजी से होता है।
इसके लिए, सामग्री तक बेहतर पहुंच, उपभोक्ताओं की अधिक संख्या, जानकारी के द्वारा बेहतर नेटवर्किंग के अवसर, कुशल कार्मिक तथा वैश्वीकरण के कारण औद्योगिक एवं सेवा सेक्टरों का शहरों अथवा उसके आसपास के इलाकों में क्रेद्रित होना जैसे कारक उत्तरदायी हैं।
ये सभी कारक बहुत से लोगों को रोजगार के नए अवसरों की तलाश में शहरों की ओर प्रस्थान करने के लिए प्रोत्साहित करेंगे।
शहरी क्षेत्रों में आर्थिक क्रियाकलापों के केंद्रित होने से, इन केंद्रों का प्रमुख स्थलों अथवा आर्थिक प्रगति के केंद्रों के रूप में महत्त्व बढ़ जाता है।
परिणामस्वरूप, भारत की सकल घरेलू उत्पादन में शहरी क्षेत्रों का योगदान इस शताब्दी के मध्य तक 75-80 प्रतिशत तक पहुंचने का अनुमान है।
इसलिए, इस माहौल से उत्पन्न चुनौतियों का प्रबंधन न केवल देश की आर्थिक समृद्धि के लिए बल्कि सामाजिक दृष्टिकोण से भी महत्त्वपूर्ण है।
हमारे यहां कई बड़े शहर हैं जैसे मुंबई, दिल्ली, चैन्नै और कोलकाता।
इस तरह की घनी आबादी की उपेक्षा शहरी अव्यवस्था में बदल सकती है और इसके परिणामस्वरूप आर्थिक प्रगति और कानून तथा व्यवस्था पैदा हो सकती है।
इसलिए हमें शहरी शासन, योजना तथा वित्तीय व्यवस्था पर जोर देना होगा।
ऐसे द्वितीयक शहरों और कस्बों के विकास की संभावनाएं तलाशना भी जरूरी है जहां सरकार द्वारा अवसंरचनात्मक सुविधाएं प्रदान करने की सहायक भूमिका के द्वारा निजी निवेशकों को प्रोत्साहित करके घनी आबादी से कुछ लोगों को यहां स्थानांतरित किया जा सके।
सरकार ने शहरी सेक्टर की चुनौतियों के समाधन के लिए कई उपाय किए हैं।
शहरी अवसंरचना के विकास के लिए तथा शहरी गरीबों के लिए बुनियादी सुविधाओं की व्यवस्था के लिए भारत सरकार द्वारा 2005 में शुरू किया गया जवाहरलाल नेहरू राष्ट्रीय शहरी नवीकरण मिशन इसी प्रकार का एक प्रयास है।
इससे कुछ परिणाम प्राप्त हुए हैं परंतु सार्वजनिक निजी भागीदारी मॉडल के तहत निजी सेक्टर के साथ साझीदारी स्कीमों में तालमेल बिठाने के लिए अभी बहुत कुछ किया जाना बाकी है।
केवल सरकारी स्कीमों से ही समस्या का समाधान नहीं हो सकता और निजी सेक्टर, जिसे सुव्यवस्थित शहरी केंद्रों से लाभ होगा, को भी इस दिशा में एक महत्त्वपूर्ण भूमिका निभानी है।
कम समृद्ध आर्थिक समूहों को आवास की कमी का खामियाजा उठाना पड़ता है।
2011 की जनगणना के आधार पर, आवास एवं शहरी गरीबी उन्मूलन मंत्रालय द्वारा स्थापित तकनीकी समूह ने यह आकलन किया है कि 2012 में कुल 18.78 मिलियन आवासों की कमी थी और इनमें से 95 प्रतिशत कमी आर्थिक रूप से कमजोर तबके और अल्प आय वर्ग श्रेणी से थी।
इसके कारण लगभग 25 प्रतिशत शहरी जनता गंदी बस्तियों और झोपड़-पट्टियों में रहने के लिए विवश है।
सरकार को इस सच्चाई का अहसास है और उसने 2009 में गंदी बस्ती में रहने वाले लोगों को स्वामित्व प्रमाण पत्र सहित आवास उपलब्ध कराने के लिए राजीव गांधी आवास योजना शुरू की है।
बैंकरों के हितों की रक्षा तथा लाभभोगियों की सहायता के लिए बंध-पत्र गारंटी निधि तथा ब्याज छूट स्कीमें शुरू की गई हैं।
यह एक ऐसा बड़ा तथा महत्त्वपूर्ण कदम है जो सरकार ने शहरी गरीबों का आवासीय समस्या को दूर करने के लिए उठाया है।
परंतु जिस बात पर मैंने अभी जोर दिया है, निजी क्षेत्र को सतत् समाधान ढूंढ़ने के लिए और अधिक पहलें शुरू करनी होगी।
सरकार प्रत्यक्ष एवं अप्रत्यक्ष प्रोत्साहनों के माध्यम से वहनीय आवासों के निर्माण को आकर्षक बनाने के लिए कदम उठा रही है।
वहनीय आवास परियोजनाओं पर धारा 35 एडी के तहत पूंजीगत व्यय पर 150 प्रतिशत की भारत कटौती, बाहरी वाणिज्यिक उधार तथा सेवा कर में छूट कुछ ऐसे प्रोत्साहन हैं जिनकी वित्त मंत्री के रूप में अपने आखिरी बजट में मैंने घोषणा की थी।
जैसा कि आप सभी जानते हैं अल्प आय वर्ग के लोगों के आवास के मालिक होने के प्रयासों में बहुत-सी बड़ी-बड़ी रुकावटें हैं।
इनमें से प्रमुख हैं, जनता के इस हिस्से को बैंकिंग चैनलों के जरिए कर्ज की सुविधा उपलब्ध कराने में मुश्किलें।
जहां एक ओर उच्च आय वर्ग और मध्य आय वर्ग कम दर पर बंध-पत्र ऋणों तथा आयकर अधिनियम के अधीन उपलब्ध कटौतियों से लाभ उठाने में सफल रहे हैं और वहां आवास ऋण का वितरण कई गुणा बढ़ा है वहीं निर्बल वर्ग और अल्प आय वर्ग के परिवार इसमें पिछड़ गए हैं।
बैंक उन्हें प्राय: ऋण देने में इसलिए अनिच्छुक होते हैं क्योंकि उन्हें लगता है कि ये ऋण गैर-निष्पादन परिसंपत्ति हो सकते हैं।
मुझे विश्वास है कि बैंक इस चुनौती का सामना करने के लिए आगे आएंगे और इस तबके को अधिक ऋण प्रदान करने के लिए नवान्वेषी पद्धतियां अपनाएंगे।
मुझे उम्मीद है कि बंध-पत्र गारंटी निधि तथा ब्याज छूट स्कीम, जो कुछ ही दिनों पहले शुरू की गई हैं, से इन तबकों को आसानी से ऋण मिल पाएगा।
इस सेक्टर के सामने दूसरी चुनौती जमीन की कमी है।
जमीन सीमित है तथा बड़े शहरों में आवास की 90 प्रतिशत कीमत जमीन की कीमत होती है।
सरकार और निजी सेक्टर दोनों को आवास के लिए जमीन उपलब्ध कराने के तरीके ढूंढ़ने होंगे।
एक तरीका यह हो सकता है कि शहरी संकुलों के नजदीकी क्षेत्रों से जमीन का अधिग्रहण करके उन्हें तीव्र जन परिवहन प्रणाली के द्वारा शहरी केंद्रों से जोड़ दिया जाए।
इसी प्रकार, यह भी सुनिश्चित किया जाना चाहिए कि जो जमीन उपलब्ध है, उसका अधिकतम प्रयोग, योजना मानदंडों में संशोधन करके किया जाए।
इसके साथ ही, यह भी सुनिश्चित किया जाना चाहिए कि सभी आवासीय परियोजनाओं में अल्प आयु वर्ग के लिए स्कीमें होनी चाहिए।
इसे शहर-नियोजन कार्य योजना का हिस्सा बनाया जाना चाहिए।
इस जरूरत के महत्त्व को कम करके नहीं आंका जा सकता क्योंकि आर्थिक रूप से पिछड़े तबके ऐसी सेवाएं प्रदान करते हैं जिनके बिना शहरी संकुल स्वस्थ ढंग से नहीं रह सकते।
इसके द्वारा न केवल इन संकुलों के अस्तित्व के लिए वरन् सामाजिक जरूरत के लिहाज से भी समावेशी विकास को प्रोत्साहित किया जा सकता है।
मुझे इस बात की जानकारी है कि इसमें भूमि अधिग्रहण, टाउनशिप नियोजन, परियोजना अनुमोदन, निर्माण तथा लाभ भोगियों संबंधी बहुत सी चुनौतियां हैं।
इस समय जारी प्रणालियों की जांच करके ऐसे उपाय करने होंगे जिससे समाज के आर्थिक रूप से कमजोर तबके को आवास उपलब्ध कराने का सपना साकार हो सके।
नवान्वेषी प्रौद्योगिकियों, डिजायनों तथा सामग्री को अपनाने पर विशेष ध्यान देना होगा जिससे कम कीमत पर आवास प्रदान करने के कार्य में तेजी आए।
कौशल विकास ऐसा दूसरा क्षेत्र है जो कि आवास उद्योग के लिए विशेष रूप से प्रासंगिक है और इसमें नई प्रौद्योगिकियां अपनानी होंगी और मात्रा में भी बढ़ोतरी करनी होगी।
सरकार और उद्योग को इस चुनौती का समाधान ढूंढ़ने के लिए सहयोग करना होगा।
राष्ट्रीय कौशल विकास निगम इस कार्य में लगा हुआ है तथा रीयल एस्टेट उद्योग को भी इसके प्रयासों में सहयोग करना होगा जिससे सर्वोत्तम परिणाम प्राप्त हो सकें।
अंत में, मैं यह दोहराना चाहूंगा कि आवास तथा रीयल एस्टेट सेक्टर के पास देश की आर्थिक समृद्धि की कुंजी है क्योंकि यह न केवल एक महत्त्वपूर्ण सामाजिक लक्ष्य को पूरा करता है बल्कि वह उसके आगे और पीछे विभिन्न प्रकार के व्यवसायों से जुड़ा होता है।
इस सेक्टर को आर्थिक प्रगति का इंजन ठीक ही कहा गया है।
मुझे उम्मीद है कि विशेषज्ञों तथा महत्त्वपूर्ण भागीदारों की इस सभा में आम आदमी की आवास की जरूरतों पर विचार-विमर्श होगा और इसका समाधान निकाला जाएगा।
जरूरत इस बात की है कि सभी भागीदार सभी के लिए आवास के लक्ष्य को प्राप्त करने के लिए मिल-जुलकर प्रयास करें।
मैं इस सम्मेलन की सफलता की कामना करता हूं।
जय हिंद!
राष्ट्रपति भवन में सिटी मांटेसरी स्कूल द्वारा लखनऊ में आयोजित विश्व के मुख्य न्यायाधीशों के 13वें अंतरराष्ट्रीय सम्मेलन में आए हुए प्रख्यात न्यायाधीशों और न्यायविदों का स्वागत करते हुए मुझे बहुत खुशी हो रही है।
मुझे दुनिया भर की विभिन्न विधिक परंपराओं के न्यायविदों से मिलकर और उनसे बातचीत करके बहुत खुशी हो रही है।
यह बहुत प्रसन्नता की बात है कि 53 वर्ष पहले स्थापित सिटी मांटेसरी स्कूल द्वारा पिछले 13 वर्षों से इस तरह के सम्मेलनों के आयोजन की पहल की जा रही है।
अनुच्छेद 51 में प्रावधान है कि राज्य अंतरराष्ट्रीय शांति तथा सुरक्षा को बढ़ावा देने का प्रयास करेगा, देशों के बीच न्यायपूर्ण तथा सम्मानजनक रिश्ते कायम करने तथा अंतरराष्ट्रीय कानूनों के प्रति सम्मान जगाने और अंतरराष्ट्रीय विवादों के मध्यस्थता द्वारा समाधान को प्रोत्साहित करेगा।
अनुच्छेद 51 के प्रतिपादन से कुछ ही वर्ष पूर्व, भारत ने संयुक्त राष्ट्र संघ के घोषणा पत्र पर विचार-विमर्श और उसको अंगीकार करने की कार्यवाही में भाग लिया था।
इसलिए अनुच्छेद 51 में संयुक्त राष्ट्र संघ के घोषणा पत्र की भाषा की छाप नजर आती है।
अंतरराष्ट्रीय शांति तथा सुरक्षा को बढ़ावा देने के लिए, देशों के बीच न्यायपूर्ण तथा सम्मानजनक रिश्ते कायम करना तथा अंतरराष्ट्रीय कानून के प्रति सम्मान का समावेश करना पहली शर्त है।
भारतीय संविधान में अनुच्छेद 51 एक ऐसा विशिष्ट प्रावधान है जिसमें सरकार को अन्य राष्ट्रों के साथ अच्छे तथा मैत्रीपूर्ण संबंध बनाने के लिए प्रयास करने का दायित्व सौंपा गया है।
यह संविधानिक निर्देश सदैव भारत की विदेश नीति का केंद्रीय तत्त्व रहा है।
अनुच्छेद 51 के तहत अंतरराष्ट्रीय कानून तथा भारत द्वारा की गई संधियों और करारों को देश में विशेष दर्जा प्रदान किया गया है।
यह भारत के संविधान तथा भारतीय कानून व्यवस्था में अंतरराष्ट्रीय कानून को दिए जाने वाले उच्च सम्मान तथा हमारे संविधान निर्माताओं की वैश्विक दृष्टिकोण का प्रतीक है।
विभिन्न अंतरराष्ट्रीय लिखतों, विशेषकर मानवाधिकार की सार्वभौमिक घोषणा तथा मौलिक अधिकारों के निर्वचन में राजनीतिक एवं सिविल अधिकारों तथा आर्थिक, सामाजिक और सांस्कृतिक अधिकारों संबंधी दो प्रतिज्ञापत्रों को पारित करने तथा उनका कार्यन्वयन करने में इस अनुच्छेद का सहारा लिया गया है।
मौजूदा विश्व में अंतरराष्ट्रीय कानूनों के महत्व को कम करके नहीं आंका जा सकता।
अंतरराष्ट्रीय आतंकवाद, सामूहिक विनाश के हथियारों का प्रसार, बहु-देशीय अपराध, नशीली दवाओं की अवैध तस्करी, मानव तस्करी तथा अवैध पैसे का कारोबार जैसी कुछ अन्य चुनौतियां है।
वैश्विक तापन और जलवायु परिवर्तन, भ्रष्टाचार, निर्धनता तथा स्वास्थ्य सुविधा जैसी भी कुछ अन्य प्रमुख समस्याएं है जिनका समाधान जरूरी है।
यह जरूरी है कि राज्य कानून के शासन के प्रति और संयुक्त राष्ट्र संघ के घोषणा पत्र, न्याय तथा शांतिपूर्ण सह-अस्तित्व के सिद्धांतों सहित, अंतरराष्ट्रीय कानून के सम्मान पर आधारित विश्व व्यवस्था के सद्भावना के साथ अनुपालन के प्रति वचनबद्धता दोहराएं।
विश्व का कोई भी देश अंतरराष्ट्रीय कानून के मूलभूत सिद्धांतों की अवहेलना करने का जोखिम नहीं उठा सकता क्योंकि एक न्यायपूर्ण विश्व व्यवस्था केवल अंतरराष्ट्रीय कानून व्यवस्था को अपनाने से ही संभव है।
आज अंतरराष्ट्रीय कानून मानव जीवन के हर पहलू को छूता है।
तेज प्रौद्योगिकीय विकास के कारण दुनिया सिकुड़ गयी है।
इसके कारण पर्यावरण के क्षरण, आतंकवाद, अंतरराष्ट्रीय व्यापार, मानवाधिकार तथा राष्ट्रीय क्षेत्राधिकार से बाहर के संसाधनों के उपयोग संबंधी समस्याओं के समाधान के लिए सामान्य नजरिया विकसित करने तथा अंतरराष्ट्रीय नियमों की जरूरत हुई है।
विश्व का सबसे बड़ा लोकतंत्र होने के नाते, भारत लोकतांत्रिक मूल्यों तथा प्रक्रियाओं को बढ़ावा देने में विश्वास रखता है।
हमने लगातार प्रमुख वैश्विक समस्याओं के समाधान के लिए तथा अंतरराष्ट्रीय सहकारिता और सहयोग बढ़ाने के लिए एक महत्त्वपूर्ण भूमिका का निर्वाह किया है।
भारत अपने बच्चों के लिए विश्व को सुरक्षित बनाने तथा गरीबी खत्म करने के लिए अपने साझीदारों के साथ मिलकर प्रयास करने के लिए प्रतिबद्ध है, जिससे हर-एक को अपनी क्षमता का उपयोग करने की सुविधा और विकल्प प्राप्त हो सके।
भारत का यह भी मानना है कि लोकतंत्र की रक्षा, आर्थिक प्रगति, सतत् विकास, लैंगिक न्याय सुनिश्चित करने, गरीबी और भूख मिटाने तथा मानवाधिकारों और मूलभूत स्वतंत्रता की रक्षा करने के लिए अंतरराष्ट्रीय स्तर पर कानून के शासन को बढ़ावा दिया जाना एक जरूरी उपाय है।
मुझे इस बात की जानकारी है कि आप विश्व सरकार की स्थापना के विषय पर भी चर्चा कर रहे हैं।
परंतु आज हमारे पास संयुक्त राष्ट्र संघ है।
विश्व के सभी देशों और नागरिकों को संयुक्त राष्ट्र संघ को समर्थन देने और उसे मजबूत करने का अधिकाधिक प्रयास करना चाहिए।
संयुक्त राष्ट्र संघ का संस्थापक सदस्य होने के नाते, भारत संयुक्त राष्ट्र संघ के घोषणा पत्र में निहित इसके उद्देश्यों और सिद्धांतों का समर्थन करता है।
भारत ने घोषणा पत्र के उद्देश्यों के क्रियान्वयन तथा संयुक्त राष्ट्र संघ के विशेषज्ञ कार्यक्रमों एवं एजेंसियों के विकास में महत्त्वपूर्ण योगदान दिया है।
भारत ने आतंकवाद रोधी, सामूहिक विनाश के हथियारों की गैर सरकारी व्यक्तियों तक पहुंच पर रोक, तथा संयुक्त राष्ट्र शांति-रक्षण, शांति-प्रोत्साहन प्रयासों के लिए अंतरराष्ट्रीय सहयोग को जुटाने के लिए प्रयास किया है।
सोमालिया के तट के पास समुद्र में लुटेरों द्वारा अंतरराष्ट्रीय समुद्री व्यापार तथा सुरक्षा को होने वाली गंभीर चुनौती को देखते हुए भारत ने इन लुटेरों के खिलाफ समन्वित अंतरराष्ट्रीय सहयोग को बढ़ावा दिया है।
पिछले कई दशकों के दौरान, भारत ने संयुक्त राष्ट्र संघ से और अधिक सक्रिय भूमिका निभाने तथा एक ऐसी समतापूर्ण विश्व-व्यवस्था और आर्थिक परिवेश कायम करने के लिए आग्रह किया है जो कि विकासशील देशों में तीव्र गति से आर्थिक प्रगति और विकास के लिए उपयुक्त हो।
नई वैश्विक प्रणाली के संदर्भ में भारत ने सक्रिय रूप से संयुक्त राष्ट्र से यह सुनिश्चित करने का आग्रह किया है कि विकासशील देश इन प्रक्रियाओं का समतापूर्ण ढंग से लाभ उठा सकें।
भारत संयुक्त राष्ट्र के सुधार और पुनर्संरचना की ठोस हिमायत करता है जिससे यह अपने सदस्यों की नई जरूरतों का अधिक कारगर ढंग से जवाब दे सके।
वस्तुनिष्ठ सच्चाइयां संयुक्त राष्ट्र में संपूर्ण तथा वास्तविक सुधार की जरूरत की ओर इशारा करती है : यह संगठन छह दशक पुराना है; घोषणा पत्र पर हस्ताक्षर होने के बाद से इसके लगभग चार गुणा सदस्य बढ़ चुके हैं; और आज का विश्व 1945 के विश्व से बहुत अलग है।
इसके कारण संयुक्त राष्ट्र पर निर्भरता बढ़ी है क्योंकि यह राष्ट्रों के समुदाय के लिए अकेला लोकतांत्रिक, सार्वभौमिक मंच है।
इसलिए संयुक्त राष्ट्र संघ के सुदृढ़ीकरण के लिए व्यापक सुधार जरूरी है।
भारत का मानना है कि संयुक्त राष्ट्र संघ को, सदस्य देशों की, विशेषकर उन विकासशील देशों की जो कि इसकी सदस्यता का अधिकांश भाग हैं, जरूरतों एवं प्राथमिकताओं का ध्यान रखने में सक्षम होना चाहिए।
भारत का मानना है कि संयुक्त राष्ट्र में तब तक कोई भी सुधार पूर्ण नहीं होगा जब तक कि संयुक्त राष्ट्र सुरक्षा परिषद का विस्तार नहीं होता।
यह जरूरी है कि सुरक्षा परिषद का विस्तार, स्थाई और अस्थाई दोनों श्रेणियों में किया जाए।
एशिया, अफ्रीका तथा दक्षिण अमरीका से ऐसे विकासशील देशों को इसमें शामिल करने से, जो कि वैश्विक जिम्मेदारी निभाने में सक्षम हैं, विकासशील देशों की असुरक्षा के समाधान के लिए, अपेक्षित इष्टतम निर्णय लेने में सहायता मिलेगी।
जनसंख्या, क्षेत्रफल के आकार, सकल घरेलू उत्पादन, आर्थिक क्षमता, सभ्यतागत धरोहर, सांस्कृतिक विभिन्नता, राजनीतिक प्रणाली तथा पूर्व में और वर्तमान में संयुक्त राष्ट्र की गतिविधियों में जारी सहयोग—विशेषकर संयुक्त राष्ट्र शांति-रक्षण अभियान, जैसे वस्तुनिष्ठ मानदंडों के आधार पर भारत संयुक्त राष्ट्र सुरक्षा परिषद की स्थाई सदस्यता का सबसे उपयुक्त पात्र है।
भारत ने संयुक्त राष्ट्र सुरक्षा परिषद की स्थाई सदस्यता की जिम्मेदारियों को निभाने के लिए अपनी इच्छा और क्षमता दर्शाई है।
मैं सभी विशिष्ट प्रतिभागियों को, भारत आने के लिए अपना समय निकालने और प्रयास करने के लिए बधाई देता हूं।
मैं सिटी मांटेसरी स्कूल को, विश्व शांति का संदेश फैलाने के अच्छे कार्य के लिए बधाई देता हूं तथा स्कूल को इस बात के लिए प्रोत्साहित करना चाहूंगा कि वे इस दिशा में, खासकर बच्चों और युवाओं को केंद्र में रखकर अपने प्रयास जारी रखें।
मुझे बताया गया है कि वर्ष 2004 में इन पुरस्कार की स्थापना के बाद से इन श्रेणियों के तहत बहुत से प्रख्यात भारतीयों को, उनकी नेतृत्व की विशेषताओं तथा भारतीय समाज को उनके योगदान के लिए सम्मानित किया गया है।
आज के हर-एक पुरस्कार विजेता ने अपनी उत्कृष्टता तथा अपनी उपलब्धि से विशिष्टता प्राप्त की है और वे देश के लिए आदर्श हैं।
मैं उनमें से हर-एक को बधाई और शुभकामनाएं देता हूं।
पिछले 25 वर्षों के दौरान, भा0 प्र0 संस्थान लखनऊ न केवल प्रबंधन शिक्षा के क्षेत्र में वरन् अनुसंधान और परामर्श संबंधी गतिविधियों में भी अग्रणी संस्थान बनकर उभरा है।
नेतृत्व विकास के अलावा, यह संस्थान कृषि, उद्यमिता, स्वास्थ्य प्रबंधन, शिक्षा, सूचना प्रौद्योगिकी तथा ग्रामीण विकास के क्षेत्र में सामाजिक रूप से प्रासंगिक कई अनुसंधान एवं परामर्श परियोजनाओं का भी संचालन कर रहा है।
स्वर्गीय श्री लक्ष्मीपत सिंघानिया, जिनके सम्मान में यह पुरस्कार स्थापित किया गया है, एक स्वप्नदृष्टा और विशिष्ट गुणों से संपन्न व्यवसायी नेता थे।
उनकी उद्यमिता की भावना तथा भारतीय व्यवसाय और समग्र समाज को उनका योगदान सुप्रसिद्ध है तथा उसका कोई मुकाबला नहीं है।
उस समय आजादी का अर्थ था राजनीतिक और आर्थिक आजादी।
पंडित जवाहरलाल नेहरू, बाबा साहेब अंबेडकर, सरदार वल्लभभाई पटेल, मौलाना अबुल कलाम आजाद, सरोजनी नायडु जैसे कई अन्य नेताओं ने आजाद भारत की दिशा निर्धारित की।
इसी प्रकार, लाला लक्ष्मीपत सिंघानिया, जे.आर.डी टाटा, जी. डी. बिरला ने आर्थिक विकास सुनिश्चित करने में योगदान दिया।
भारत ने तब से बहुत तरक्की की है।
अर्थिक सुधार सहित बहुत सी नीतियों और पहलों से जीवन स्तर तथा जीवन की गुणवत्ता में काफी सुधार आया है।
पंरतु एक देश के रूप में, जैसे-जैसे हम आगे बढ़ते हैं हम कई चुनौतियों का सामना करते हैं।
अभी बहुत से ऐसे इलाके तथा क्षेत्र है जहां आर्थिक प्रगति पिछड़ रही है तथा सामाजिक स्तर शेष देश के मुकाबले काफी कम है।
ये चुनौतियां विशाल तथा कई तरह की हैं और भारत को ऐसे जमीनी नेतृत्व की जरूरत है जो कि लोगों को और उनकी समस्याओं को सामाजिक, आर्थिक और राजनीतिक संवाद के केंद्र में रखे।
हम गरीबी, कुपोषण, भूख और बीमारी से लड़ाई तभी लड़ सकते हैं जबकि हम मिल-जुलकर काम करे तथा हर एक भारतीय राष्ट्र निर्माण के काम में योगदान देने के लिए अपने को सशक्त महसूस करे।
हम अभूतपूर्व जनसांख्यिकीय परिवर्तन के दौर से गुजर रहे हैं जिसके कारण काफी श्रम शक्ति बढ़ने की संभावना है।
यह बढ़ोतरी अधिकांशत: 20-35 वर्ष के आयु समूह में होने की संभावना है जिसके कारण भारत विश्व का सबसे युवा देश बन जाएगा।
वर्ष 2020 में औसत भारतीय की आयु केवल 29 वर्ष होगी, जिसकी तुलना में औसत चीनी और अमरीकी व्यक्ति की आयु 37 वर्ष पश्चिम यूरोप के व्यक्ति की 45 वर्ष तथा जापानी व्यक्ति की आयु 48 वर्ष होगी।
यह स्पष्ट है कि भारत के युवा जो कि कल का नेतृत्व हैं उच्च जीवन स्तर, बेहतर सेवा सुपुर्दगी तथा बेहतर पारदर्शिता और जिम्मेदारी के लिए प्रयासरत् रहेंगे।
परंतु उन्हें केवल इस परिवर्तन प्रक्रिया का लाभभोगी ही नहीं वरन् इसका संचालन भी होना होगा।
ऐसा होने के लिए राज्य, निजी सेक्टर के साथ मिलकर शिक्षा, दक्षता-विकास तथा क्षमता विकास के लिए अवसर उपलब्ध कराएं।
महिलाओं के सशक्तीकरण की भी जरूरत है जो कि परिवर्तन के उत्प्रेरक के रूप में कार्य करेंगी।
इसी तथ्य को स्वीकार करते हुए 11वीं पंचवर्षीय योजना में पिछले दशकों में अर्थव्यवस्था की बढ़ती शक्ति से संबल लेकर समावेशी विकास के लिए एक व्यापक कार्यनीति बनाकर इस चुनौती का समाधान ढूढंने का प्रयास किया गया है।
यह जरूरी है कि भारत अपनी जनता को गुणवत्ता युक्त शिक्षा प्रदान करे ताकि जन सांख्यिकीय बहुलता का पूरा फायदा उठाया जा सके।
तदनुसार 12वीं योजना के दृष्टिपत्र में शिक्षण प्रशिक्षण तथा मूल्याकंन और जवाबदेही लागू करने के उपायों की जरूरत पर बल दिया गया है।
इसमें माध्यमिक स्कूलों में क्षमता निर्माण पर भी जोर दिया गया है ताकि प्राथमिक स्कूलों से उत्तीर्ण होकर आने वाले विद्यार्थियों की बढ़ी हुई संख्या को खपाया जा सके।
उच्च शिक्षा में सकल भर्ती अनुपात को बढ़ाने का लक्ष्य रखा जाना चाहिए और इस 18 प्रतिशत के वर्तमान स्तर से बढ़ाकर 2016-17 तक 25 प्रतिशत तक ले जाया जाना चाहिए।
इस वर्ष 14 अगस्त को भारत 66वें स्वतंत्रता दिवस की पूर्व संध्या पर मैंने उल्लेख किया था कि आधुनिक भारत का गिलास आधा से अधिक भरा है।
मैंने कहा था कि हम अपनी माता कि समक्ष समान बच्चे हैं और भारत हम सबसे अपेक्षा करता है, कि चाहे राष्ट्र निर्माण के इस जटिल कार्य में हम जो भी भूमिका निभा रहे हों, हम अपने कर्तव्य का ईमानदारी, समर्पण तथा हमारे संविधान में निहित मूल्यों के प्रति अविचल निष्ठा से पालन करें।
मुझे विश्वास है कि भारत और अधिक सजीव, सक्रिय और सम्द्ध राष्ट्र बनेगा।
जिन पुरस्कार प्राप्तकर्ताओं को आज सम्मानित किया गया है उन्हें अपने कार्य के प्रति उनकी लगन, उनके द्वारा प्राप्त उत्कृष्टता तथा उनके द्वारा दिखाई गई उद्यमिता की भावना के लिए सम्मानित किया जा रहा है।
यही गुण हैं जिन्होंने उन्हें महत्वपूर्ण सामाजिक परिवर्तन में योगदान के योग्य बनाया है तथा इन्हीं गुणों का हम सभी को अनुकरण करना चाहिए।
इस प्रख्यात संस्थान की 50वीं वर्षगांठ के मौके पर मुझे पंजाब विश्वविद्यालय के संकाय सदस्यों और विद्यार्थियों को बधाई और शुभकामनाएं देते हुए बहुत खुशी हो रही है।
अपने मौजूदा पद पर यह मेरी पहली पंजाब यात्रा है।
यह संस्थान उस हरित क्रांति का पर्याय है जिसने भारतीय कृषि का कायापलट करके देश को अपनी जनता का पेट भरने में आत्मनिर्भर किया।
आज हम इतना उत्पादन कर रहे हैं कि हम निर्यात कर सकें और अन्य विकासशील देशों की सहायता कर सकें।
पंजाब विश्वविद्यालय ने ही 1960 के दशक में उस समय कृषि अनुसंधान तथा प्रौद्योगिकी के प्रसार का नेतृत्व किया था जिस समय हमें इसकी अत्यंत जरूरत थी।
इसके वैज्ञानिकों ने अनुसंधान, नवान्वेषण तथा विदेशी सहयोग के क्षेत्र में अत्यधिक तात्कालिकता के साथ कार्य किया।
तब से उन्होंने सैकड़ों नई नस्लों तथा अधिक उपज तथा मजबूत किस्म की फसलों को विकसित किया है तथा पर्यावरण, मौसम तथा मिट्टी के हालातों के प्रबंधन का अध्ययन किया है।
मैं पंजाब कृषि विश्वविद्यालय को देश की सेवा में उसके शानदार योगदान के लिए बधाई देता हूं।
देवियो और सज्जनो, भारत में कृषि क्षेत्र, आज भी हमारी जनता की जीवनरेखा तथा हमारी अर्थव्यवस्था की समग्र उत्पादकता में एक प्रमुख कारक बना हुआ है।
इसे प्रत्येक बजट और योजना में भारत के विकासात्मक लक्ष्यों की प्राप्ति के लिए, उचित प्राथमिकता प्रदान की गई है।
दशकों से, भारत सरकार ने छोटे किसानों से लेकर बड़े निवेशकों तक, पूरे कृषि सेक्टर को सहायता देने के लिए विभिन्न स्कीम और उपाय शुरू किए हैं।
कृषि विकास में सहयोग करने, बेहतर मूल्य दिलाने तथा कृषि विपणन सुधार पर केंद्रित संस्थान तथा बैंक स्थापित किए गए हैं।
समावेशी विकास को बढ़ावा देना, खाद्य सुरक्षा को बनाए रखना तथा देश में ग्रामीण आय में वृद्धि मूलत: कृषि सेक्टर में विकास से जुड़े हुए हैं।
वित्त मंत्री के रूप में मैंने वर्ष 2010-11 के लिए केंद्रीय बजट के हिस्से के तौर पर एक चार-सूत्रीय कार्य योजना की रूपरेखा दी थी।
इस कार्य योजना का पहला भाग, देश के पूर्वी क्षेत्रों तक हरित क्रांति का विस्तार करना था, जिसमें बिहार, छत्तीसगढ़, झारखंड, पूर्वी उत्तर प्रदेश, पश्चिम बंगाल और उड़ीसा शामिल हैं।
कार्य योजना के दूसरे भाग में भंडारण में होने वाली भारी बरबादी तथा देश में मौजूदा खाद्य आपूर्ति शृंखलाओं के संचालन के समय होने वाली बरबादी को रोकना था।
तीसरे भाग में किसानों को ऋण की उपलब्धता में सुधार लाना था और चौथे भाग में अत्याधुनिक अवसंरचना तथा अच्छे वित्तीय प्रोत्साहन प्रदान करके खाद्य प्रसंस्करण सेक्टर के विकास को प्रोत्साहन प्रदान करना था।
पूर्वी भारत में हरित क्रांति लाने की पहल के परिणामस्वरूप धान के उत्पादन में काफी वृद्धि हुई और पूर्वी भारत के राज्यों ने खरीफ 2011 की फसल में 7 मिलियन टन के अतिरिक्त धान के उत्पादन की सूचना दी।
देश में कुल धान का उत्पादन जो वर्ष 2010-11 में 95.98 मिलियन मीट्रिक टन था, वर्ष 2011-12 में बढ़कर 104.32 मिलियन मीट्रिक टन हो गया।
भंडारण के दौरान बरबादी रोकने के लिए सरकार ने देश में अतिरिक्त अनाज भंडारण क्षमता सृजित करने के लिए ठोस कदम उठाए हैं।
आधुनिक सिलोस बनाकर दो मिलियन टन की भंडारण क्षमता सृजित करने का अनुमोदन पहले ही दिया जा चुका है।
इसके अलावा 15 मिलियन टन की भंडारण क्षमता निजी उद्यमियों और भंडारण निगमों के द्वारा सृजित की जा रही है।
ग्यारहवीं योजना में शुरू की गई मेगा फूड पार्क स्कीम में खेती के अनुकूल अत्याधुनिक अवसंरचना खड़ा करने और उसे मांग-प्रचालित आधार पर अग्र और पश्च संयोजन प्रदान करने का लक्ष्य रखा गया है।
इस वित्तीय वर्ष में, 30 मेगा फूड पार्कों के सृजन की योजना बनाई जा रही है।
मौजूदा दौर में हम काफी आगे बढ़ चुके हैं।
वर्ष 2011-12 में कृषि एवं संबद्ध क्रियाकलापों में वृद्धि दर सकल घरेलू उत्पाद की 2.8 प्रतिशत थी जो वर्ष 2010-11 के 7 प्रतिशत के मुकाबले कम है परंतु वर्ष 2008-09 में 0.4 प्रतिशत और 2009-10 में 1.7 प्रतिशत के मुकाबले अच्छी है।
परंतु यह एक सच्चाई है जिसे नजरअंदाज नहीं किया जा सकता—और मैं आज इस अवसर पर आप सबसे इस पर चिंतन करने का आग्रह करूंगा—कि इन सभी सफलताओं और प्रयासों तथा उपायों के बावजूद और भारत की समग्र बेहतर आर्थिक प्रगति के बावजूद, इस सेक्टर की आर्थिक व्यवहार्यता अभी भी एक चुनौती क्यों बनी हुई है।
आज भी हमारे देश में बहुत से ऐसे क्षेत्र हैं जहां सीमांत तथा छोटे किसान अभी भी असफलता, जोखिम और निराशा के शिकार हैं।
यह एक विडंबना है कि यद्यपि भारत दुनिया में फलों और सब्जियों का सबसे बड़ा उत्पादनकर्ता है, इस उत्पाद का मूल्य संवर्धन केवल 7 प्रतिशत है और प्रसंस्करण लगभग 3 प्रतिशत है।
हम ऐसी उन दालों का भारी मात्रा में आयात करते हैं जिनका हम उपभोग करते हैं।
कृषि की दृष्टि से उन्नत क्षेत्रों में, जमीनी पानी के संसाधनों का अधिक उपयोग तथा कीटों और बीमारियों से खतरे की समस्याएं हैं; जमीन से पौष्टिक तत्त्वों के अधिक दोहन से बहु-पोषक तत्त्वों की कमी हो गई है।
उर्वरकों के अत्यधिक प्रयोग से मिट्टी की उत्पादकता की कमी आई है।
यही कारण है कि हम उत्पादकता में जितनी वृद्धि चाहते हैं, उसे प्राप्त करने के लिए सतत् पद्धति के लिए भारतीय किसान को अत्यावश्यक वित्तीय, प्रौद्योगिकीय, ढांचागत, परिवहन और अन्य जरूरतों को उपलब्ध करवाना बेहद जरूरी है।
इस संदर्भ में, मैं उन चुनौतियों के बारे में कुछ विचार प्रकट करना चाहूंगा जिन पर हमें ध्यान देना होगा।
हमें भारत में कृषि पर पुनर्विचार करने की जरूरत है।
यदि हमें भारत में खाद्य सुरक्षा हासिल करनी है तो हमें तुरंत ऐसा करना होगा।
हमें एक ऐसी सुसंगत और व्यापक नीति अपनानी होगी जिसमें इसके विभिन्न उपादानों के बीच तालमेल हो।
उनके कार्यान्वयन की कुशल प्रणाली के बिना सभी सरकारी प्रयास बेकार हो जाते हैं।
इसी प्रकार, इन योजनाओं की निगरानी और आकलन पर राज्य और केंद्र सरकार के बीच सहयोग भी उतना ही जरूरी है।
सभी कारकों को ध्यान में रखते हुए जमीनी स्तर पर एक समन्वित और समेकित दृष्टिकोण अपनाया जाना चाहिए।
बहुत-सी नीतियां, उनपर प्रतिक्रिया संबंधी गलत जानकारी के कारण विफल हो सकती हैं।
सूचना का समेकन और नीति-एकीकरण अनिवार्य है।
आज जब मैं विद्वानों और विशेषज्ञों के बीच में हूं, मैं यह सुझाव देना चाहूंगा कि हम प्राथमिकताओं की पहचान करें और तेजी से कार्य करें।
मैं तत्काल ध्यान दिए जाने वाली अपनी सूची में प्रशिक्षण और उद्यमिता विकास को ऊँची प्राथमिकता देना चाहूंगा।
इसके साथ ही, मैं इस सूची में किसानों के लिए समुचित प्रौद्योगिकी का विकास तथा उन तक उसे पहुंचाना, कृषि विपणन सुधार, वर्तमान उपज अन्तर और बंजर भूमि खेती के तरीकों का अध्ययन करने, प्रयोग के दौरान और अधिक उपयोग से उर्वरकों की बरबादी का पता लगाने तथा उपयोगी और प्रयोक्ता अनुकूल तथा मौसम पूर्वानुमान के संबंध में प्रासंगिक एवं समय पर सूचना मुहैया करवाने संबंधी सरल सूचना प्रौद्योगिकी यंत्रों के विकास के कार्य को भी जोड़ना चाहूंगा।
उत्पादकता बढ़ने से प्रति यूनिट लागत में कमी आएगी और हमारे उत्पादों की वैश्विक प्रतिस्पर्धात्मकता में बढ़ोतरी होगी।
कृषि के यंत्रीकरण, खेतों को मंडियों से जोड़ने और प्रत्येक स्तर पर मूल्य संवर्धन करने से रोजगार में वृद्धि, उद्यमिता विकास, किसानों को अधिक फायदा तथा उपभोक्ताओं को सुरक्षित और स्वस्थ भोजन मिलने में मदद मिलेगी।
खाद्य प्रसंस्करण क्षेत्र में निवेश ने सभी के लाभ को कई गुना कर दिया है इसलिए प्रसंस्करण सेक्टर को बड़ा प्रोत्साहन दिए जाने की जरूरत है।
वित्तीय प्रोत्साहन तथा राज्य सरकारों की भूमि पट्टे की नीतियां ऐसी होनी चाहिए कि कृषि-प्रसंस्करण का कार्य विशेषकर ग्रामीण इलाकों में, कृषकों और निजी क्षेत्र दोनों के लिए एक लाभकारी विकल्प बन जाए।
पुन: आकलन का एक उपयोगी हिस्सा बाजार मांग के पूर्वानुमान के लिए फसलों और मवेशियों का आकलन और सूचीकरण, संसाधन आबंटन का नियोजन और अधिकतम उत्पादन सुनिश्चित करने के लिए इनके इष्टतम प्रयोग को सुनिश्चित करना, रहेगा।
इससे विश्व बाजार में बढ़त हासिल होगी।
इसी प्रकार कृषि उद्योग, शोध संस्थानों की साझीदारी से, प्रासंगिक और मानकीकृत फसल उत्पादन तथा दक्षतापूर्ण कृषि आपूर्ति शृंखलाओं की समेकित योजना बनाई जा सकती है जो कि ऊपर से नीचे तक सुसंबद्ध हो।
कृषि विश्वविद्यालयों और किसानों के बीच संयोजकता दोनों के लिए बहुत लाभदायक हो सकती है।
कृषि एवं संबंधित गतिविधियों से अनुसंधान एवं विकास पर खर्च किए जाने वाले सकल घरेलू उत्पाद की प्रतिशतता को मौजूदा 0.6 प्रतिशत के स्तर से बढ़ाकर बारहवीं पंचवर्षीय योजना में 1.0 प्रतिशत किया जाना चाहिए।
मेरा मानना है कि कृषि सतत्ता तथा खाद्य एवं आजीविका सुरक्षा सुनिश्चित करने के लिए प्रौद्योगिकी विकास, नई विपणन पद्धतियों, कृषि कार्यों में परिशुद्धता तथा नवान्वेषी नीतियों सहित एक बहुसूत्रीय कार्यनीति की जरूरत है तथा मैं खाद्य भंडारण और इसके वितरण के आधुनिकीकरण की ओर उचित ध्यान देने पर भी बल देना चाहूंगा।
अत: खाद्य और आजीविका सुरक्षा के लिए सतत् कृषि पर यह सम्मेलन भागीदारों के लिए, वर्तमान समग्र दृष्टिकोण की समीक्षा करने के, भारत में कृषि विकास में तेजी लाने और भारत में राष्ट्रीय खाद्य एवं आजीविका सुरक्षा को और मजबूत करने के लिए एक अद्यतन विस्तृत कार्ययोजना को विकसित करने का महत्त्वपूर्ण अवसर है।
डॉ. मनमोहन सिंह, भारत के प्रधानमंत्री
राष्ट्रपति लुइस इनासियो लूला डिसिल्वा, ब्राजील के पूर्व राष्ट्रपति
विशिष्ट देवियो और सज्जनो,
इंदिरा गांधी शांति, निरस्त्रीकरण तथा विकास पुरस्कार को प्रदान किए जाने का अवसर वैश्विक शांति, विकास एवं निरस्त्रीकरण की दिशा में एक प्रमुख परिघटना है।
आज हम एक वर्तमान विश्व नेता को, इन सार्वभौमिक आकांक्षाओं की प्राप्ति के लिए उनके महत्त्वपूर्ण योगदान के लिए मान्यता देकर उन्हें सम्मानित कर रहे हैं।
यह प्रतिष्ठित पुरस्कार वैश्विक शांति, निरस्त्रीकरण तथा नई अंतरराष्ट्रीय आर्थिक व्यवस्था के लिए एक अविचल योद्धा के रूप में स्वर्गीय श्रीमती इन्दिरा गांधी की विरासत की याद दिलाता है।
हमारे देश के ताजा इतिहास में उन्होंने उस समय भारतीय जनता का विश्वास जीता जबकि हमारे सामने गंभीर घरेलू और विदेशी चुनौतियां खड़ी थी।
अपनी विशेष शैली में, उन्होंने इन चुनौतियों का समुचित तात्कालिकता से सामना किया और इसके लिए उन्होंने महात्मा गांधी द्वारा सिखाए गए और उपयोग किए गए सिद्धांतों तथा अपने स्वप्नदर्शी पिता जवाहरलाल नेहरू की नीतियों से मार्गदर्शन लिया।
व्यक्तिगत रूप से, मेरे लिए यह दिन आधुनिक भारत की सबसे ऊर्जावान प्रधानमंत्री और अंतरराष्ट्रीय स्तर पर एक महान नेता के रूप में प्रशंसा प्राप्त करने वाली नेता के सान्निध्य को याद करने का समय है जिनका उन लोगों के प्रति समर्पण तथा प्रतिबद्धता अतुलनीय था जिनका उन्होंने प्रतिनिधित्व किया था।
श्रीमती गांधी का यह स्पष्ट मत था कि भारत को आत्मनिर्भर होने की जरूरत है तथा उनकी सबसे पहली चिंता देश का हित था।
भारत के सामाजिक-आर्थिक विकास में श्रीमती इंदिरा गांधी ने निर्धनतम और सर्वाधिक वंचित लोगों का ध्यान रखा।
इससे यह बात स्पष्ट हुई कि भारत में प्रगति के साथ ही इससे प्राप्त लाभों के समान वितरण पर भी ध्यान देना होगा।
इसके तहत न केवल संसाधनों और कार्यक्रमों के सुव्यवस्थित प्रबंधन को, बल्कि पंचायती राज संस्थाओं के सशक्तीकरण, जन वितरण प्रणाली के सुदृढ़ीकरण, स्कूली बच्चों के लिए मध्याह्न भोजन स्कीमों की शुरुआत, अनुसूचित जाति एवं अनुसूचित जनजाति और अन्य लोगों के सशक्तीकरण जैसे सामाजिक परिवर्तन की संस्थाओं और कार्यक्रमों के सृजन को प्राथमिकता दी गई।
श्रीमती इंदिरा गांधी ने ही भारत के सरकारी तथा व्यावसायिक सेक्टरों को आर्थिक प्रगति के लिए, एक सहकारी गठबंधन की दिशा दी।
उन्होंने प्रसार को बढ़ावा देने के लिए एक नई औद्योगिक नीति बनाई तथा निवेश को प्रोत्साहित करने के लिए वित्तीय सहायता तथा कर से छूट प्रदान की।
हड़ताल तथा श्रमिक विवादों को हतोत्साहित करने के लिए विशेष कानून पारित किए गए।
दो दशकों के अच्छे आर्थिक सुधारों के कारण ग्रामीण एवं शहरी दोनों क्षेत्रों में औसत आमदनी तथा खपत के स्तरों में सुधार हुआ है।
मुझे याद है कि एक बार उन्होंने सभी राज्यों के मुख्य मंत्रियों को यह सुझाव देते हुए पत्र भेजा था कि वे अपने यहां हर एक बच्चे के लिए एक पेड़ लगाने का एक अभियान चलाएं।
उन्होंने परंपरागत ऊर्जा-बचत प्रौद्योगिकियों के महत्त्व पर जोर दिया और नई प्रौद्योगिकियों के विकास तथा भारत की जरूरतों के अनुसार उनके अनुकूलन का स्वागत किया।
उनका यह दृढ़ विश्वास था कि केवल सहअस्तित्व से ही अस्तित्व बना रह सकता है।
मैं उनके शब्दों को उद्धृत करना चाहूंगा करना चाहूंगा जो आज की परिस्थिति में बहुत प्रासंगिक हैं।
तथापि, एशिया में, अफ्रीका में तथा दक्षिण अमरीका में प्रत्यक्ष अथवा अप्रत्यक्ष रूप से, विभिन्न तरह की दखलंदाजियां होती हैं।
वह सब असहनीय और अस्वीकार्य हैं।
हस्तक्षेप से दखलंदाजी की शुरुआत होती है एक दखलंदाजी से प्राय: दूसरी दखलंदाजी को न्योता मिलता है।
प्रत्येक विवाद की स्थिति के अपने कारण होते हैं।
चाहे वे कुछ भी हों, उनका समाधान राजनीतिक तथा शांतिपूर्ण होना चाहिए।
सभी राष्ट्रों को इस सिद्धांत का पालन करना चाहिए कि किसी भी दूसरे राष्ट्र की भौगोलिक अखंडता तथा राजनीतिक स्वतंत्रता के विरुद्ध किसी भी प्रकार की ताकत या ताकत की धमकी का प्रयोग नहीं किया जाएगा।
उनका स्वर सदैव एक समान रहा—सुरक्षा, विकास तथा पर्यावरण का अन्त:संबंध।
उनका मानना था कि राष्ट्रीयता के कारण लोगों को सामान्य मानवता से विलग नहीं होना चाहिए।
श्रीमती इंदिरा गांधी का यह दृढ़ मत था कि विश्व का भविष्य निर्धारित करने में छोटे देशों की प्रमुख भूमिका है।
भारत के उद्देश्यों की प्राप्ति के लिए उन्होंने कभी भी न तो दूसरे विकासशील देशों की आकांक्षाओं के विरुद्ध काम किया और न ही उनकी प्राथमिकताओं को हानि पहुंचाई।
उनका यह कहना था कि पर्यावरण, वैश्विक संसाधनों के अधिकतम उपयोग तथा राजनीतिक एवं आर्थिक प्रणालियों के पुनर्गठन जैसी विभिन्न समस्याओं के लिए संपूर्ण वैश्विक समुदाय के सामूहिक प्रयासों की जरूरत है।
श्रीमती इन्दिरा गांधी को विकासशील देशों के बीच संबद्धता, एकता तथा अधिकाधिक आर्थिक सहयोग, उनके स्वायत्त विकास, सामूहिक आत्मनिर्भरता तथा उत्तर और पश्चिम के बीच समतापूर्ण और लोकतांत्रिक विचार-विमर्श बनाए रखने के लिए उनके अथक प्रयासों के लिए याद किया जाएगा।
अंतरराष्ट्रीय मंचों पर उनके प्रयासों के लिए उनकी प्रशंसा एक निर्णायक और मध्यस्थ के रूप में की जाती थी।
राष्ट्रपति लूला को 2010 का पुरस्कार प्रदान करते हुए आज हम विकासशील विश्व के एक प्रमुख हिमायती को सम्मानित कर रहे हैं।
राष्ट्रपति लूला ब्राजील की एक परिवर्तनकारी हस्ती रहे हैं।
मामूली शुरुआत से उठ कर देश के सर्वोच्च स्थान और एक विश्व राजनेता के रूप में अंतरराष्ट्रीय ख्याति प्राप्त करने की उनकी अपनी अनूठी जीवनी से उन्होंने अपने करोड़ों देशवासियों को प्रेरित किया है।
उनके कार्यों ने भागीदारी पूर्ण लोकतंत्र और विकास के प्रभावी सरकारी प्रयास में उनकी आस्था को मजबूती प्रदान की।
एक कल्पनाशील व्यक्ति होने के नाते, उन्होंने ब्राजील के समग्र विकास का स्वप्न देखा तथा भूख को मिटाने और गरीबी कम करने को अपनी प्राथमिकता बनाया।
ऊर्जा और लगन के साथ, उन्होंने खाद्य अभाव के ढांचागत कारणों का सामना किया और अपने देशवासियों को खाद्य सुरक्षा प्रदान की।
आज ब्राजील एक अग्रणी अर्थव्यवस्था है और इन नवान्वेषी और सुसंचालित कार्यक्रमों के द्वारा 20 मिलियन से अधिक ब्राजीलवासियों को घोर निर्धनता से ऊपर उठाया गया है।
ब्राजील की अन्तरराष्ट्रीय छवि में उल्लेखनीय रूप से बदलाव का श्रेय भी राष्ट्रपति लूला को जाता है।
उनका ऊर्जावान और गतिशील अंतरराष्ट्रीय सम्बन्ध विकासशील विश्व के साथ समानुभूति एवं एकजुटता पर आधारित है।
दक्षिण अमेरिका के सभी देशों से शुरुआत करके इस महाद्वीप के देशों को और अधिक एकजुट करने के प्रयास करते हुए, राष्ट्रपति लूला ने बहुत से अफ्रीकी देशों के साथ ब्राजील के ऐतिहासिक और आर्थिक सम्बन्धों को सम्मान देते हुए, अफ्रीका के साथ मजबूत सम्बन्ध स्थापित किए।
वह एक नए मंच के विकास में एक ताकत रहे हैं जिसने भारत और ब्राजील सहित प्रमुख उभरती हुई अर्थव्यवस्थाओं को एकजुट किया।
इस प्रकार राष्ट्रपति लूला ने विकासशील देशों के हित में तथा उभरती हुई प्रमुख अर्थव्यवस्थाओं की समानताओं और सामूहिक हितों को समझने में भारी योगदान दिया है।
आने वाले वर्षों में 2014 में फीफा विश्व कप और 2016 में ओलंपिक के मेजबान के रूप में ब्राजील विश्व का और अधिक ध्यान आकर्षित कर पाएगा।
महामहिम राष्ट्रपति लूला, मैं कहना चाहूंगा कि आपको 2010 का इंदिरा गांधी शांति पुरस्कार प्रदान करना मेरे लिए अत्यंत संतोष का क्षण है।
मैं समझता हूं कि अन्तरराष्ट्रीय निर्णायक मंडल ने यह निर्णय सर्वसम्मति से लिया।
आप 20वीं शताब्दी के एक सच्चे स्वप्नदृष्टा हैं।
आप ब्राजील के इतिहास में सबसे अधिक लोकप्रिय राजनीतिज्ञ तथा एक सबसे लोकप्रिय विश्व हस्ती माने जाते हैं।
अफ्रीका, एशिया और दक्षिण अमरीका के विकासशील देशों के बीच सहयोग मजबूत करने के लिए इबसा और दक्षिण-दक्षिण सहयोग की स्थापनाआपके योगदान को दर्शाता है।
यह आपकी दूरदर्शिता है जिसने लैटिन अमरीकी और कैरेबियन देशों के एकीकरण को गति प्रदान की।
कम्यूनिटी ऑफ द लैटिन अमेरिकन एंड कैरेबियन स्टेट्स के निर्माण से अपना-अपना भविष्य बनाने की लोगों की आकांक्षा और आपके क्षेत्र के राष्ट्रों का संकल्प पूरा होगा।
भारत के लोग आपका अत्यंत सम्मान करते हैं।
आप भारत के सच्चे मित्र रहे हैं।
आपके राष्ट्रपति काल के दौरान भारत और ब्राजील के बीच सम्बन्धों में निरंतर प्रगति हुई तथा इबसा, ब्रिक, जी-20 और बेसिक में घनिष्ठ साझीदारी का सूत्रपात हुआ।
हाल के वर्षों में हमारे द्विपक्षीय सहयोग मजबूत हुए हैं और आज हम परस्पर लाभ के लिए अपनी पूर्ण क्षमता का उपयोग करने के लिए एक लाभकारी कार्यनीतिक साझीदारी कर रहे हैं।
हमारा दो तरफा व्यापार आज 9 बिलियन अमेरिकी डॉलर हो गया है।
हाल ही के वर्षों में, हमारी अर्थव्यवस्थाएं विकास कर रही हैं और आज हम सकल घरेलू उत्पाद के मामले में प्रमुख अर्थव्यवस्थाएं हैं, परंतु हमारे दोनों देश क्षेत्रीय और आय-असमानता का सामना कर रहे हैं।
इसलिए अवश्यंभावी है कि अक्सर, चाहे विश्व व्यवस्था का लोकतंत्रीकरण हो या विश्व व्यापार संगठन में अंतरराष्ट्रीय व्यापार या जलवायु परिवर्तन के मुद्दे हों, विश्व मुद्दों पर हमारी विचारधाराएं समान हैं।
परमाणु नि:शस्त्रीकरण तथा जनसंहार के सभी हथियारों की विश्व समाप्ति के प्रति हमारी साझी दृढ़ प्रतिबद्धता है।
विवादों के समाधान के सर्वोत्तम उपाय के रूप में संवाद और परामर्श में हम दोनों का विश्वास है।
महामहिम राष्ट्रपति लूला, जब हम आर्थिक अनिश्चितता, खाद्य अभाव, विश्व संसाधनों के लिए बढ़ती स्पर्द्धा, राजनीतिक अस्थिरता और आतंकवाद का सामना कर रहे हैं, तो विश्व मामलों के ऐसे महत्त्वपूर्ण मोड़ पर, दूरदर्शी, ईमानदार और स्पष्ट उद्देश्य वाले लोग ही अपने साथियों में विश्वास का संचार कर सकते हैं, समाधान प्राप्त कर सकते हैं और मार्गदर्शन कर सकते हैं।
आपकी नीतियां सदैव समावेशी रही हैं और आपका दृढ़संकल्प प्रेरणादायी रहा है।
हमारी सरकार और देशवासी अपने लोगों और मानवता के प्रति आपके नि:स्वार्थ परिश्रम की सराहना करते हैं।
हमारी कामना है कि आप विश्व मामलों में लम्बे समय तक सक्रिय भूमिका निभाते रहें।
मुझे आज वर्ष 2008, 2009 और 2010 के लिए राष्ट्रीय सुरक्षा पुरस्कार (खान) के विजेताओं को सम्मानित करने के लिए यहां उपस्थित होकर प्रसन्नता हो रही है।
मैं, इस अवसर पर खान सुरक्षा के क्षेत्र में अनुकरणीय कार्य करने के लिए सभी पुरस्कार विजेताओं को बधाई देता हूं।
श्रम एवं रोजगार मंत्रालय, भारत सरकार द्वारा स्थापित ये पुरस्कार खान सुरक्षा में वर्षों से किए जा रहे अच्छे कार्य के लिए प्रशंसा का प्रतीक हैं।
यह देश की सभी खानों द्वारा स्वैच्छिक प्रयासों के माध्यम से सुरक्षित तथा बेहतर कार्य परिवेश को बढ़ावा देने के संकल्प का उदाहरण प्रस्तुत करता है।
परंतु इस संबंध में आत्मतोष के लिए कोई गुंजायश नहीं है क्योंकि खनन गतिविधियों के विस्तार, सघन यंत्रीकरण तथा प्रतिकूल भौगोलिक-खनन स्थलों में खनन् गतिविधियों के विस्तार, के कारण सुरक्षा मुद्दों और उनसे संबद्ध जटिलताओं में वृद्धि हो रही है।
खनन् उद्योग की, राष्ट्रीय अर्थव्यवस्था में महत्त्वपूर्ण हैसियत है, केवल इसलिए नहीं कि यह दस लाख से अधिक लोगों को रोजगार देता है बल्कि इसलिए भी कि वह कोर सेक्टर सहित बहुत से उद्योगों के लिए कच्चे माल का उत्पादन करता है।
पिछली सहस्राब्दि लिखित इतिहास में कुछ महानतम् बदलावों की साक्षी रही है।
यह सहस्राब्दि मध्य युग, औद्योगिक क्रांति, विज्ञान युग से होकर अब नई सहस्राब्दि बड़ी तेजी से सूचना युग की ओर बढ़ने का प्रयास कर रही है।
यह समय आत्म निरीक्षण का है।
बढ़ता हुआ मशीनीकरण, पर्यावरण की सुरक्षा पर जोर, कार्यस्थल पर सुरक्षा की कड़ी सामाजिक मांग, खनन उद्योग में बड़े पैमाने पर सूचना प्रौद्योगिकी की शुरुआत, अधिक दुर्गम भौगोलिक-खनन् स्थल तथा कीमत जैसे मुद्दे भारत में खनन् उद्योग के लिए गंभीर चुनौती खड़ी कर रहे हैं।
इस बदले हुए परिवेश में, सभी स्टेकधारकों को अधिगम वक्र से एक कदम आगे रहने तथा लगातार व्यापार और प्रौद्योगिकीय प्रक्रियाओं को नया रूप देने की जरूरत है।
एक विकासशील अर्थव्यवस्था को उच्चतर विकास दर बनाए रखने के लिए ऊर्जा की अधिक उपलब्धता की जरूरत होती है।
वर्ष 2012-17 की बारहवीं योजना अवधि के दौरान सकल घरेलू उत्पाद के लिए 9 प्रतिशत की वार्षिक विकास दर की परिकल्पना की गई है।
इसके कारण कुल ऊर्जा आपूर्ति में लगभग 6.5 प्रतिशत प्रतिवर्ष की वृद्धि की जरूरत होगी।
वर्ष 2010-2011 में देश में कुल 164.32 मिलियन टन तेल की जरूरत थी और इसमें से 76 प्रतिशत तक आयात किया जा रहा है।
बारहवीं पंचवर्षीय योजना के अंत तक तेल की कुल जरूरत 205 मिलियन टन प्रतिवर्ष तक बढ़ सकती है और इसमें से लगभग 80 प्रतिशत आयात करना होगा।
